<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2914</title>
	</head>
	<body id="x2914" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2914</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, <span class="discipline-en">Human reproduction</span>, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, <span class="discipline-sl">Reprodukcija človeka</span>, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Diagnostični pristop pri dojenčku s spinalnim disrafizmom</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | november – december 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | November – December 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinični oddelek za otroško, mladostniško in razvojno nevrologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> Klinični oddelek za neonatologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">3</span> Služba za radiologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">4</span> Klinični oddelek za nevrokirurgijo, Kirurška klinika, Univerzitetni klinični center Ljubljana, Ljubljana, Slovenija</p>
			<p class="aff lang-en"><span class="ref-aff">1</span> Department of Child, Adolescent and Developmental Neurology, Division of Paediatrics, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">2</span> Neonatal Unit, Division of Paediatrics, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">3</span> Unit of radiology, Division of Paediatrics, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">4</span> Department of Neurosurgery, Division of Surgery, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Aneta Soltirovska Šalamon, e:&#160;neta.soltirovska@kclj.si</p>
			<p class="label">Ključne besede:</p>
			<p class="keywords lang-sl">okultni disrafizmi; kožne jamice; slikovne metode; diagnostični algoritem</p>
			<p class="label">Key words:</p>
			<p class="keywords lang-en">occult dysraphisms; skin dimples; imaging techniques; diagnostic algorithm</p>
			<p class="history">Prispelo: 6. 1. 2019 Sprejeto: 30. 3. 2019</p>
		</sidebar>
		<article>
			<h1 class="title lang-sl">Diagnostični pristop pri dojenčku s spinalnim disrafizmom</h1>
			<h1 class="title lang-en" lang="en-US">Diagnostic approach in an infant with spinal dysraphism</h1>
			<p class="author" lang="en-US"><span class="given-name">Nataša</span> <span class="surname">Šuštar</span>,<sup class="sup">1</sup> <span class="given-name">Darja</span> <span class="surname">Paro Panjan</span>,<sup class="sup">2</sup> <span class="given-name">Damjana</span> <span class="surname">Kljucevsek</span>,<sup class="sup">3</sup> <span class="given-name">David</span> <span class="surname">Neubauer</span>,<sup class="sup">1</sup> <span class="given-name">Peter</span> <span class="surname">Spazzapan</span>,<sup class="sup">4</sup> <span class="given-name">Aneta</span> <span class="surname">Soltirovska Šalamon</span><sup class="sup">2</sup></p>
			<h1 class="abs">Izvleček</h1>
			<p class="abs">Spinalni disrafizmi so prirojene nepravilnosti hrbtenjače in spinalnega kanala, ki nastanejo zaradi motenj zapiranja nevralne cevi v zgodnjem embrionalnem razvoju. Glede na kožno kritje jih delimo na odprte in zaprte. Odprte disrafizme prepoznamo že s prenatalno diagnostiko, težja pa je prepoznava zaprtih (okultnih) stanj. Pri slednjih so nam pri diagnostiki v pomoč določeni kožni znaki nad hrbtenico, ki so prisotni pri več kot polovici bolnikov. Ultrazvočna preiskava spinalnega kanala je v prvih mesecih starosti, dokler hrbtenica ne zakosteni, metoda izbire v diagnostiki okultnih spinalnih disrafizmov. Sicer je najobčutljivejše diagnostično orodje magnetno resonančno slikanje, ki predstavlja tudi zlati standard predoperativne diagnostike. Zgodnja prepoznava je pomembna tudi v primerih asimptomatskih stanj, ker s tem omogočimo pravočasno kirurško zdravljenje otrok, pri katerih obstaja večje tveganje za nastanek nenadnih zapletov ali nepovratnih nevroloških posledic. V članku smo povzeli klinične in radiološke značilnosti posameznih disrafičnih stanj, ter oblikovali diagnostični algoritem, z namenom poenotenja zgodnje obravnave otrok s spinalnim disrafizmom.</p>
			<h1 class="abs">Abstract</h1>
			<p class="abs">Spinal dysraphisms are congenital malformations of the spinal cord and spine that occur due to impaired closure of the neural tube in early embryogenesis. According to the skin coverage, they are divided into open and closed types. While open dysraphisms can be identified by prenatal investigations, the diagnosis of a closed (occult) dysraphic state is more difficult to establish. There are specific skin signs over the spine in more than half of these patients, which can help with early diagnosis. Ultrasonography of the spine and spinal cord is the method of choice in the diagnostics of occult spinal dysraphism in the first months of life, until the spine is closed. The most sensitive diagnostic tool is magnetic resonance imaging, which also represents the gold standard of preoperative diagnostics. Early diagnosis is important in asymptomatic conditions, as this allows timely surgical treatment of children, who are at greater risk of sudden onset of complications or neurological sequelae. In the article, we summarised clinical and radiological characteristics of dysraphic conditions and formed a diagnostic algorithm to unify an approach in a child with spinal dysraphism in the first months of life.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Šuštar N, Paro Panjan D, Kljucevsek D, Neubauer D, Spazzapan P, Soltirovska Šalamon A. [Diagnostic approach in an infant with spinal dysraphism]. Zdrav Vestn. 2019;88(11–12):539–53.</p>
			<p class="doi"><bold class="strong">DOI:</bold> 10.6016/ZdravVestn.2914</p>
			<h1><span>1 </span>Uvod</h1>
			<p>Spinalni disrafizmi (SD) so heterogena skupina prirojenih nepravilnosti hrbtenjače in spinalnega kanala. Sodijo med najpogostejše malformacije in se pojavljajo pri 1–2/1000 živorojenih otrok&#160;<span class="xref">(1)</span>. Nastanejo zaradi nepravilnega zapiranja in oblikovanja nevralne cevi v zgodnjem embrionalnem razvoju, zaradi delovanja določenih dejavnikov iz okolja ali genetskih sprememb&#160;<span class="xref">(</span><span class="xref">1,2)</span>. Med najbolj znanimi dejavniki tveganja za pojav SD so genetska predispozicija, sladkorna bolezen matere, jemanje določenih protiepileptičnih zdravil (valproat, karbamazepin), debelost, febrilno stanje v prvih tednih nosečnosti in pomanjkanje folne kisline v prehrani nosečnice&#160;<span class="xref">(3-6)</span>. Incidenca se je v zadnjih dveh desetletjih zmanjšala zaradi profilakse s folno kislino, prenatalne diagnostike in genetskega svetovanja pri družinski obremenjenosti&#160;<span class="xref">(5,6)</span>.</p>
			<p>Glede na kožno kritje SD delimo na odprte in zaprte SD. Odprte SD prepoznamo že s prenatalno diagnostiko, zaprte pa večinoma po rojstvu. Slednji, ki jih imenujemo tudi okultni spinalni disrafizmi (OSD), so lahko dalj časa klinično nemi. Ocenjuje se, da ima 43–95 % teh bolnikov nad hrbtenico določene kožne znake, zaradi katerih lažje posumimo na SD&#160;<span class="xref">(7<a id="_idTextAnchor000"></a>-13)</span>. Pri 75 % zaprtih SD se razvije sindrom vpete hrbtenjače, ki se lahko izrazi v kateri koli starosti in za katerega je značilen progresivni potek&#160;<span class="xref">(14,15)</span>.</p>
			<p>V prvih treh mesecih starosti, dokler telesa, loki in izrastki vretenc ne zakostenijo, je ultrazvočna preiskava (UZ) spinalnega kanala metoda izbire za prepoznavanje SD&#160;<span class="xref">(1)</span>. Končno diagnozo pa v vseh primerih postavimo z magnetno resonančnim slikanjem (MRI), ki je najbolj občutljiva in specifična slikovna metoda pri diagnosticiranju SD&#160;<span class="xref">(2)</span>. Pomembno je, da zgodaj prepoznamo tudi stanja brez simptomov ter s tem omogočimo pravočasno kirurško zdravljenje otrok, pri katerih obstaja večje tveganje za nastanek nenadnih zapletov ali nepovratnih nevroloških posledic. Uspeh operacije je pri večini odvisen od vrste spremembe, teže nevrološke okvare in časa, ki preteče od pojava klinične slike do operacije&#160;<span class="xref">(6,14,15)</span>.</p>
			<h1><span>2 </span>Embrionalni razvoj hrbtenjače in klasifikacija SD</h1>
			<p>Razvoj hrbtenjače poteka od 2. do 6. tedna gestacije (GS) v treh zaporednih fazah: gastrulacija, primarna nevrulacija in sekundarna nevrulacija&#160;<span class="xref">(2,10)</span>.</p>
			<p>Med 2. in 3. tednom GS, med procesom <italic class="em">gastrulacije</italic>, iz dvoslojnega embrionalnega diska, ki ga sestavljata epiblast in hipoblast, nastane trislojni disk, iz katerega se razvijejo ektoderm, mezoderm in endoderm. Iz srednjega dela mezoderma nastane notohorda, ki v povezavi z ektodermalnim slojem tvori nevroektoderm in nevralno ploščo&#160;<span class="xref">(2,10,16)</span>.</p>
			<p><italic class="em">Primarna nevrulacija</italic>, ki poteka med 3. in 4. tednom GS, je proces preoblikovanja nevralne plošče v nevralno cev. V 17. dnevu se zadebelita stranska dela nevralne plošče. Celice na stičišču nevroektoderma in kožnega ektoderma se diferencirajo v celice nevralnega grebena.</p>
			<p>Kontraktilni filamenti nevroepitelnih celic nevralnih grebenov z gubanjem stranskih delov preoblikujejo nevralno ploščo v nevralni žleb vzdolž nevralne osi. Med 21. in 23. dnem se nevralni žleb v središčni liniji združi in nastane nevralna cev. Sledi <italic class="em">disjunkcija </italic>– ločevanje nevralne cevi od ektoderma, ki poteka po površini. Kranialni del (anteriorna nevropora) se zapre 25. dan, kavdalni konec (posteriorna nevropora – raven S2) pa med 27. in 28. dnem.</p>
			<p>Zaprta nevralna cev je osnova za razvoj celotnega osrednjega živčevja. Mezodermalne strukture prodirajo dorzalno v predel med ektodermom in nevralno cevjo in so osnova za razvoj možganskih ovojnic, vretenc in paraspinalnih mišic&#160;<span class="xref">(10,15,16)</span>.</p>
			<p>Sledi <italic class="em">sekundarna nevrulacija</italic>, ki poteka do 6. tedna GS, med katero se razvije kavdalni del nevralne cevi od ravni S2 navzdol. Med kavdalnim koncem nevralne cevi in notohordo nastane med 16. in 19. dnem kavdalna celična masa iz nediferenciranih pluripotentnih celic. Sledi retrogradna diferenciacija, ko se preko zapletenih procesov apoptoze in nadaljnje diferenciacije povežeta kavdalni konec nevralne cevi in notohorda. Iz kavdalne celične mase nastaneta konus in filum hrbtenjače&#160;<span class="xref">(2,10,</span><span class="xref">16)</span>.</p>
			<p>Med 43. in 48. dnem GS se prične hrbtenjača zaradi rasti spinalnega kanala navidezno vzpenjati, ker kostne strukture rastejo hitreje kot živčevje. Konus hrbtenjače je pri otrocih do 2. meseca starosti na višini med L2 in L3, po 2. mesecu pa doseže fiziološko raven med L1 in L2&#160;<span class="xref">(1</span><span class="xref">,10,15)</span>.</p>
			<p>Motnje razvoja hrbtenjače in spinalnega kanala v različnih embrionalnih fazah vodijo v nastanek heterogenih oblik SD. Za njihov nastanek sta značilna dva procesa: nepopolna združitev osrednjih struktur in motena diferenciacija tkiv zunaj in znotraj spinalnega kanala&#160;<span class="xref">(10,16</span><span class="xref">)</span>. V <span class="ref-table">Tabel</span><span class="ref-table">i 1</span> je prikazana embriološka klasifikacija SD, ki temelji na novejših spoznanjih patogeneze disrafičnih stanj med razvojem hrbtenjače&#160;<span class="xref">(17</span><span class="xref">)</span>. Na podlagi embriološke klasifikacije je razvrščanje SD postalo razumljivejše, predvsem pa bolj poenoteno kot vklinično-radioloških klasifikacijah&#160;<span class="xref">(10,16,17</span><span class="xref">)</span>. Embriološka umestitev SD je v pomoč pri oceni obsega malformacije, načrtovanju kirurškega zdravljenja ter razumevanju teže klinične slike.</p>
			<div>
				<div id="_idContainer002" class="table-wrapper">
					<p class="caption"><bold class="blue">Tabela 1:</bold> Embriološka klasifikacija spinalnih disrafizmov, povzeto po Acharya in sod., 2017&#160;<span class="xref">(17)</span>.</p>
					<table id="table001" class="table">
						<colgroup>
							<col />
							<col />
						</colgroup>
						<thead>
							<tr class="table">
								<td class="table th" colspan="2">
									<p class="tbl-fig_th">Embriološka klasifikacija spinalnih disrafizmov</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>A</p>
								</td>
								<td class="table tr">
									<p>ANOMALIJE GASTRULACIJE</p>
								</td>
							</tr>
							<tr class="table">
								<td class="table tr">
									<p>1</p>
								</td>
								<td class="table tr">
									<p>Motnje v nastanku notohorde</p>
								</td>
							</tr>
							<tr class="table">
								<td class="table tr">
									<p>a</p>
								</td>
								<td class="table tr">
									<p>Kavdalni regresijski sindrom</p>
								</td>
							</tr>
							<tr class="table">
								<td class="table tr">
									<p>b</p>
								</td>
								<td class="table tr">
									<p>Segmentna spinalna disgenezija</p>
								</td>
							</tr>
							<tr class="table">
								<td class="table tr">
									<p>2</p>
								</td>
								<td class="table tr">
									<p>Motnje vzdolžne integracije notohorde</p>
								</td>
							</tr>
							<tr class="table">
								<td class="table tr">
									<p>a</p>
								</td>
								<td class="table tr">
									<p>Neuroenterična cista</p>
								</td>
							</tr>
							<tr class="table">
								<td class="table tr">
									<p>b</p>
								</td>
								<td class="table tr">
									<p>Dorzalna enterična fistula</p>
								</td>
							</tr>
							<tr class="table">
								<td class="table tr">
									<p>c</p>
								</td>
								<td class="table tr">
									<p>Diastematomielija</p>
								</td>
							</tr>
							<tr class="table">
								<td class="table tr">
									<p>B</p>
								</td>
								<td class="table tr">
									<p>ANOMALIJE PRIMARNE NEVRULACIJE</p>
								</td>
							</tr>
							<tr class="table">
								<td class="table tr">
									<p>1</p>
								</td>
								<td class="table tr">
									<p>Prezgodnja disjunkcija</p>
								</td>
							</tr>
							<tr class="table">
								<td class="table tr">
									<p>a</p>
								</td>
								<td class="table tr">
									<p>Lipomielomeningokela</p>
								</td>
							</tr>
							<tr class="table">
								<td class="table tr">
									<p>b</p>
								</td>
								<td class="table tr">
									<p>Lipomielokela</p>
								</td>
							</tr>
							<tr class="table">
								<td class="table tr">
									<p>c</p>
								</td>
								<td class="table tr">
									<p>Intraduralni lipom</p>
								</td>
							</tr>
							<tr class="table">
								<td class="table tr">
									<p>2</p>
								</td>
								<td class="table tr">
									<p>Nedisjunkcija / Nepopolna disjunkcija</p>
								</td>
							</tr>
							<tr class="table">
								<td class="table tr">
									<p>a</p>
								</td>
								<td class="table tr">
									<p>Dermalni sinus</p>
								</td>
							</tr>
							<tr class="table">
								<td class="table tr">
									<p>b</p>
								</td>
								<td class="table tr">
									<p>Mielomeningokela</p>
								</td>
							</tr>
							<tr class="table">
								<td class="table tr">
									<p>c</p>
								</td>
								<td class="table tr">
									<p>Mielokela</p>
								</td>
							</tr>
							<tr class="table">
								<td class="table tr">
									<p>C</p>
								</td>
								<td class="table tr">
									<p>ANOMALIJE GASTRULACIJE IN</p>
									<p>PRIMARNE NEVRULACIJE</p>
								</td>
							</tr>
							<tr class="table">
								<td class="table tr">
									<p>1</p>
								</td>
								<td class="table tr">
									<p>Hemimielokela</p>
								</td>
							</tr>
							<tr class="table">
								<td class="table tr">
									<p>2</p>
								</td>
								<td class="table tr">
									<p>Hemimielomeningokela</p>
								</td>
							</tr>
							<tr class="table">
								<td class="table tr">
									<p>D</p>
								</td>
								<td class="table tr">
									<p>ANOMALIJE SEKUNDARNE NEVRULACIJE</p>
									<p>IN RETROGRADNE DIFERENCIACIJE</p>
								</td>
							</tr>
							<tr class="table">
								<td class="table tr">
									<p>1</p>
								</td>
								<td class="table tr">
									<p>Nenormalno dolga hrbtenjača</p>
								</td>
							</tr>
							<tr class="table">
								<td class="table tr">
									<p>2</p>
								</td>
								<td class="table tr">
									<p>Perzistentni terminalni ventrikel</p>
								</td>
							</tr>
							<tr class="table">
								<td class="table tr">
									<p>3</p>
								</td>
								<td class="table tr">
									<p>Zadebeljen terminalni filum</p>
								</td>
							</tr>
							<tr class="table">
								<td class="table tr">
									<p>4</p>
								</td>
								<td class="table tr">
									<p>Intrasakralna anteriorna sakralna meningokela</p>
								</td>
							</tr>
							<tr class="table">
								<td class="table tr">
									<p>5</p>
								</td>
								<td class="table tr">
									<p>Terminalna mielocistokela</p>
								</td>
							</tr>
						</tbody>
					</table>
				</div>
			</div>
			<p>V preteklih klasifikacijah je prihajalo do neskladij v razvrščanju določenih disrafizmov glede na klinične in radiološke značilnosti. Toda klinična delitev na odprte in zaprte SD pa je še vedno aktualna, saj je najbolj uporabna pri diagnostičnem pristopu ob sumu na SD&#160;<span class="xref">(</span><span class="xref">10)</span>. Tako smo za oblikovanje diagnostičnega algoritma obravnave dojenčka s SD v članku sledili klinični klasifikaciji.</p>
			<h1><span>3 </span>Odprti SD</h1>
			<p>Pri odprtih SD so tkiva izpostavljena zunanjemu okolju. Več kot 98 % odprtih SD predstavlja <italic class="em">mielomeningokela (MMK),</italic> pri kateri nevralna plakoda – hrbtenjača, vključno z meningealnimi ovojnicami, prehaja navzven skozi posteriorno kostno in kožno okvaro. V Evropi je srednja incidenca MMK 0,41–1,9/1000 rojstev&#160;<span class="xref">(1,2,18)</span>. Najpogosteje se nahaja v ledveno-križnično (44 %), redkeje pa v prsno ledvenem (32 %) in ledvenem (22 %) delu&#160;<span class="xref">(1,2)</span>.</p>
			<p>Klinična slika MMK je odvisna od umestitve in obsega okvare. Pri novorojenčku ugotavljamo različno stopnjo ohlapne pareze spodnjih udov, moteno delovanje sfinktrov, dislokacijo kolkov ali deformacije stopal. Diagnozo MMK postavimo prenatalno z določitvijo alfa fetoproteina v materinem serumu ali pri aminocentezi in z UZ preiskavo ploda&#160;<span class="xref">(2,</span><span class="xref">19)</span>. UZ znaki prenatalne diagnostike so: oblikovanost prizadetih vretenc v obliki črke C ali U, prekinitev kožnega pokrova, nevralna plakoda na področju okvare, zoženje lobanje v čelnem delu (»znak limone«), ventrikulomegalija in majhna zadnja lobanjska kotanja z utesnitvijo malih možganov&#160;<span class="xref">(</span><span class="xref">19)</span>. Po rojstvu pa UZ spinalnega kanala ni indiciran zaradi možne okužbe okolici izpostavljenih tkiv. Opravimo pa UZ glave, ki pokaže znake malformacije Arnold Chiari tip II (AC II), kot so hipoplazija korpusa kalozuma, plitka zadnja lobanjska kotanja, navzdol pomaknjena pons in zgornji del hrbtenjače ter prehajanje cerebelarnih tonzil skozi foramen magnum&#160;<span class="xref">(1,18,20)</span>. MRI spinalnega kanala in glave opravimo v okviru priprave na operacijo, kirurško kritje pa je potrebno v 48–72 urah po rojstvu. Kljub uspešni kirurški popravi ostanejo nevrološki primanjkljaji na področju motorike, kot so flakcidna pareza mišic z oslabljenimi ali odsotnimi kitnimi refleksi, motnje senzibilitete, ki lahko vodijo v razvoj trofičnih razjed, motnje odvajanja vode in blata ter nižja inteligentnost. Ortopedske deformacije, kot so skolioza, kifoza ali deformacije stopal, so lahko prisotne že ob rojstvu in sčasoma napredujejo&#160;<span class="xref">(15,20)</span>.</p>
			<p>Kmalu po zaprtju MMK se pri več kot polovici bolnikov razvije <italic class="em">hidrocefalus</italic>. Za razrešitev je potrebna vstavitev ventrikulo-peritonealne drenaže ali endoskopska ventrikulostomija&#160;<span class="xref">(2)</span>. <italic class="em">AC II</italic> ima glede ugotovitve pri slikovnih preiskavah 99 % otrok z MMK. Večina je brez simptomov, pri 10–30 % pa se zaradi utesnitve možganskega debla pojavijo motnje požiranja, centralne apneje, pareza glasilk, spastičnost in drugi znaki, zaradi katerih je potrebna kraniocervikalna dekompresija&#160;<span class="xref">(1,</span><span class="xref">2)</span>. <italic class="em">Sindrom vpete hrbtenjače</italic> se po kirurški popravi MMK pojavi v 20–30 %, zato ti otroci potrebujejo nov poseg&#160;<span class="xref">(1)</span>. <italic class="em">Hidromielija in siringomielija</italic> sta prisotni v 40–80 %, <italic class="em">diastematomielija </italic>oz. vzdolžno razcepljena hrbtenjača pa v 20–40 %, vendar so večinoma klinično neme. Kakovost življenja po operaciji MKK je odvisna od prirojenih izpadov ter dolgotrajne (doživljenske) rehabilitacije&#160;<span class="xref">(1,15)</span>.</p>
			<p>Med odprte SD uvrščamo tudi <italic class="em">hemimielomeningokelo, </italic>ki je<italic class="em"> </italic>zelo redko stanje, pri katerem MMK zajema en del razcepljene hrbtenjače oz. diastematomielije&#160;<span class="xref">(2,18</span><span class="xref">)</span>.</p>
			<h1><span>4 </span>Zaprti SD</h1>
			<h2><span>4.1 </span>Kožna znamenja</h2>
			<p>Za večino okultnih stanj velja, da so dalj časa brez simptomov, zato diagnozo navadno postavimo v kasnejših obdobjih oz. ob pojavu kliničnih znakov&#160;<span class="xref">(2)</span>. Prepoznava OSD v prvih mesecih starosti je namreč mogoča pri tistih otrocih, pri katerih je prisotna klinična slika, zaradi katere postavimo sum na SD: podkožna masa v predelu hrbtenice, pareza spodnjih udov, asimetrija gibanja, motnje odvajanja, anogenitalne in genitourinarne malformacije, deformacije hrbtenice (skolioza, agenezija križnice) ter asimetrija velikosti in obsegov spodnjih udov. Na OSD pomislimo tudi pri novorojenčkih, pri katerih nad hrbtenico najdemo določene kožne spremembe. <a id="_idTextAnchor001"></a>Te se pri zdravih otrocih po ocenah različnih raziskav pojavljajo skupno v 2–8 %&#160;<span class="xref">(7,</span><span class="xref">9,11,12,21,22)</span>. Moramo pa poznati določene značilnosti, ki ločijo nepomembne kožne spremembe od tistih, zaradi katerih postavimo sum na OSD, da ne bi vseh otrok, pri katerih najdemo kožne spremembe nad hrbtenico, obravnavali brez potrebe&#160;<span class="xref">(12)</span>.</p>
			<p>Klinično nepomembna oz. <italic class="em">enostavna kožna jamica</italic> se nahaja medialno nad križnico, v razdalji manj kot 2,5 cm od anusa, je manjša od 5 mm v premeru in se pojavlja samostojno&#160;<span class="xref">(7</span><span class="xref">,23)</span>. Enostavni sta tudi kožni jamici, ki ju imenujemo »fossae lumbales« ali »dimples of Venus«, ki ležita simetrično, paramedialno nad križnico in sta prisotni pri spodaj ležečih krajših ligamentih sakroiliakalnih sklepov&#160;<span class="xref">(12)</span>. <italic class="em">Atipične kožne jamice,</italic> ki opozarjajo na OSD, pa se nahajajo medialno ali paramedialno nad hrbtenico, v razdalji več kot 2,5 cm nad anusom, imajo premer več kot 5 mm in se pojavljajo samostojno, v večjem številu ali v povezavi z drugimi kožnimi spremembami&#160;<span class="xref">(2,7,14,20,</span><span class="xref">24)</span>. <italic class="em">Kožni znaki nad hrbtenico,</italic> ki prav tako opozarjajo na SD, so spremenjena barva kože, lokalna poraščenost ali šopek las, kapilarni hemangiomi, atretična meningokela, kožni izrastek ali rudimentarni repek, asimetrija glutealnih gub in razcepljena glutealna brazda&#160;<span class="xref">(12,15)</span>. Prav je, da poznamo tudi kožne spremembe nad hrbtenico, ki ne kažejo na OSD: mongolska pega, »café au lait«, hipo/hipermelanotične makule ali papule in majhni infantilni hemangiomi.</p>
			<p>Prisotnost dveh ali več kožnih znakov pomeni večje tveganje za OSD. Ocenjuje se, da so v treh četrtinah kožne jamice enostavne in da je možnost OSD pri teh tako redka kot v splošni populaciji brez kožnih sprememb&#160;<span class="xref">(1,7,13,25)</span>. UZ spinalnega kanala pri novorojenčku ob najdbi enostavne jamice ni potreben, otroka s kožnimi znaki, ki opozarjajo na OSD, pa napotimo na UZ v prvih treh mesecih starosti, dokler hrbtenica ne zakosteni&#160;<span class="xref">(20,26,27)</span>. UZ se je zaradi dobre preglednosti v prvih mesecih in obenem logističnih prednosti pred MRI izkazal za preiskavno metodo izbire v zgodnji prepoznavi OSD. Spremembe na UZ spinalnega kanala, ki kažejo na SD, so intraspinalna masa, konus hrbtenjače pod ravnijo L2–L3 do 2. meseca starosti ali pod L1–L2 po 2. mesecu, zmanjšana ali odsotna motiliteta konusa, spinalni lipom, filum debeline več kot 2 mm in dermalni sinus (<span class="ref-fig">Slik</span><span class="ref-fig">a 1</span>). MRI pa je v zgodnji diagnostiki pomemben pri novorojenčkih z visokim tveganjem in s kliničnimi znaki, anogenitalnimi malformacijami ali znaki sindromov, pri katerih je možen SD&#160;<span class="xref">(10,15,18)</span>. Ob zgodnji prepoznavi OSD je v praksi odločitev o kirurškem zdravljenju v času, ko otrok še nima izraženih kliničnih znakov, individualna in je odvisna od vrste in obsega sprememb, prisotnih na MRI, odločitve kirurga in mnenja otrokovih staršev ali skrbnikov, razen pri dermalnem sinusu, pri katerem je zaradi visokega tveganja za okužbo odstranitev potrebna v vsakem primeru&#160;<span class="xref">(9,15)</span>.</p>
			<div>
				<div id="_idContainer004" class="figure-wrapper">
					<p><img src="2914-web-resources/image/zdravvestn-2914-sl-01.png" alt="" /></p>
					<p class="caption"><bold class="blue">Slika 1:</bold> UZ spinalnega kanala: Normalno položen conus medullaris v višini spodnjega roba L1.</p>
				</div>
			</div>
			<h2><span>4.2 </span>Fiziološke variante</h2>
			<p>Fiziološke variante so klinično nepomembne. <italic class="em">Terminalni ventrikel</italic> je majhna cista, obdana z ependimom, ki se nahaja na prehodu konusa hrbtenjače v filum. Vzdolžni premer meri do 10 mm, prečni pa 2–4 mm in je večinoma prisoten le v prvih tednih po rojstvu&#160;<span class="xref">(1,18)</span>. Med fiziološke variante spadajo še <italic class="em">prehodno razširjen centralni kanal hrbtenjače, </italic>ki se normalno zoži po prvem tednu&#160;<span class="xref">(1,18,20)</span>, <italic class="em">cista znotraj filuma</italic> brez drugih sprememb in <italic class="em">psevdosinus </italic>ali <italic class="em">pilonidalni </italic><italic class="em">sinus </italic>– fibrozni traček, ki poteka od enostavne kožne jamice do trtice&#160;<span class="xref">(18,20)</span>.</p>
			<p>Med klinično nepomembne OSD uvrščamo <italic class="em">spino </italic><italic class="em">bifido okulto</italic>, pri kateri so zadnji loki vretenc odsotni ali nepopolno zraščeni. Ocenjuje se, da je prisotna pri 4 % splošne populacije in samostojno ne povzroča težav&#160;<span class="xref">(16)</span>. Najpogosteje se nahaja ledvenokrižnično, označuje pa jo lahko kožna jamica ali lokalna poraščenost&#160;<span class="xref">(</span><span class="xref">28)</span>.</p>
			<h2><span>4.3 </span>Klinično pomembni zaprti SD</h2>
			<p>Glede na klinično klasifikacijo jih delimo na <italic class="em">SD s podkožno maso</italic> (spinalni lipomi, ki prehajajo duro, meningokela in mielocistokela) in <italic class="em">SD brez podkožne mase</italic> (dermalni sinus, intraduralni lipom, lipom filuma in kompleksni disrafizmi).<italic class="em"> </italic>Pri večini se klinična slika razvije zaradi sindroma vpete hrbtenjače ali pritiska na hrbtenjačo&#160;<span class="xref">(10,16)</span>.</p>
			<h2><span>4.4 </span>Vpeta hrbtenjača</h2>
			<p>Hrbtenjača je vpeta pri vseh odprtih SD, pri zaprtih pa zaradi spinalnih lipomov, dermalnega sinusa, distematomielije in drugih kompleksnih disrafizmov. Med embrionalnim razvojem je zaradi vpete hrbtenjače onemogočena »ascendenca« hrbtenjače na fiziološko raven&#160;<span class="xref">(18)</span>. Z UZ pri novorojenčku prikažemo dorzalno lego konusa z ravnijo pod L2–3, večji z likvorjem izpolnjen prostor ventralno in odsotnost motilitete konusa ter korenin živcev&#160;<span class="xref">(1)</span> (<span class="ref-fig">Slik</span><span class="ref-fig">a 2</span>).</p>
			<div>
				<div id="_idContainer006" class="figure-wrapper">
					<p><img src="2914-web-resources/image/zdravvestn-2914-sl-02.png" alt="" /></p>
					<p class="caption"><bold class="blue">Slika</bold><bold class="blue"> 2:</bold> UZ spinalnega kanala: Vpeta hrbtenjača pri štiridnevnem dečku z žilnim znamenjem velikosti 3 × 1 cm nad trtico, kožno jamico in kožnim izrastkom na koncu trtice.</p>
				</div>
			</div>
			<p>Raven konusa hrbtenjače določimo klinično s štetjem vretenec po različnih metodah&#160;<span class="xref">(15,18,20)</span>.</p>
			<p><italic class="em">Sindrom vpete hrbtenjače</italic> je klinični sindrom, ki se najpogosteje izrazi pri otrocih v dobi hitre rasti, ko so silnice vleka na vpeto hrbtenjačo največje, ali pri izrazitih fleksijskih gibih hrbtenice.</p>
			<p>Natezanje konusa, korenin živcev in okolnega žilja privede do nezadostne prekrvitve, kar vodi v ishemijo konusa, mielomalacijo in siringohidromielijo&#160;<span class="xref">(1,20,26)</span>. Pojavijo se bolečine v križu in nogah, motnje hoje, senzoričnih in sfinkterskih funkcij, dolgotrajno stanje pa vodi v napredujoče težave, spastičnost, skoliozo in ortopedske deformacije&#160;<span class="xref">(1,15,18)</span>. Z MRI prikažemo nizko pozicijo in dorzalno lego konusa ter opredelimo disrafizme, ki vpenjajo hrbtenjačo&#160;<span class="xref">(11)</span>. Potrebna je čim prejšnja kirurška sprostitev vpete hrbtenjače, saj so okvare po določenem času nepovratne&#160;<span class="xref">(2,15,</span><span class="xref">29)</span>.</p>
			<h2><span>4.5 </span>Spinalni lipomi</h2>
			<p>Sem uvrščamo intraduralne lipome in lipome, ki prehajajo duro. Lipomi, ki prehajajo duro, predstavljajo približno 87 % vseh zaprtih SD s podkožno maso&#160;<span class="xref">(16)</span>. Sem sodita <italic class="em">lipomielomeningokela</italic> (LMMK) in <italic class="em">lipomielokela, </italic>ki nastaneta zaradi prezgodnje disjunkcije v procesu primarne nevrulacije. Zaradi prezgodnjega ločevanja nevralne cevi od povrh potekajočega ektoderma prehaja mezenhim, ki predstavlja zasnovo za podkožno maščevje, preko še nespojene nevralne cevi. Zato se na takem segmentu meningealne ovojnice in kostne strukture ne morejo združiti, medtem ko je kožno kritje ohranjeno. LMMK in lipomielokela se razlikujeta glede na to, kje leži povezava med nevralno plakodo in lipomom.</p>
			<p>Ta se pri LMMK zaradi razširjenega subarahnoidnega prostora pred hrbtenjačo, ki odriva plakodo posteriorno, nahaja zunaj, pri lipomielokeli pa znotraj ali na robu anatomske meje spinalnega kanala&#160;<span class="xref">(2,10)</span>.</p>
			<p>Pri novorojenčku z LMMK nad hrbtenico vidimo izboklino zaradi podkožne mase, ki se pri večini nahaja nad ledvenim delom, na koži pa so lahko prisotni različni kožni znaki z možno klinično sliko pareze spodnjih udov, motnjami senzibilitete, ortopedskimi deformacijami ali nevrogenim mehurjem (<span class="ref-fig">Slik</span><span class="ref-fig">a 3</span>)&#160;<span class="xref">(1,15)</span>.</p>
			<div>
				<div id="_idContainer008" class="figure-wrapper">
					<p><img src="2914-web-resources/image/zdravvestn-2914-sl-03.png" alt="" /></p>
					<p class="caption"><bold class="blue">Slika 3:</bold> UZ spinalnega kanala: Na področju križnice je vidna slabo omejena podkožna masa, ki vrašča v spinalni kanal (glava puščice) in delno odriva caudo equino navzpred pri petdnevni deklici s hemangiomom nad križnico. MRI je potrdilo vpeto hrbtenjačo, povezano z intraspinalnim lipomom.</p>
				</div>
			</div>
			<p>Med lipome brez podkožne mase spadata intraduralni lipom in lipom filuma&#160;<span class="xref">(16)</span>.</p>
			<p><italic class="em">Intraduralni lipom</italic> se nahaja na dorzalni strani hrbtenjače, pri večini ledveno križnično. Lahko se razvije sindrom vpete hrbtenjače ali pa se zaradi pritiska na hrbtenjačo pojavijo nevrološki znaki glede na prizadeto raven&#160;<span class="xref">(2</span><span class="xref">,18)</span>.</p>
			<p><italic class="em">Lipom filuma</italic> pomeni maščobno zadebelitev terminalnega filuma&#160;<span class="xref">(1)</span>. Ocenjuje se, da ima 1,5–5 % zdravih odraslih znotraj terminalnega<italic class="em"> </italic>filuma prisotno maščobno tkivo. Zadebeljen filum je fiziološka različica, če na višini L5–S1 ni debelejši od 2 mm in če gre samo za to najdbo brez znakov vpete hrbtenjače pod ravnijo L1–L2&#160;<span class="xref">(1,2,15,16)</span>.</p>
			<p>Pang je prvi razvrstil spinalne lipome glede na embrionalni izvor in jih razdelil v tri skupine – <italic class="em">dorzalne</italic> in <italic class="em">tranzicijske lipome,</italic> ki so posledica motenj primarne nevrulacije, in <italic class="em">terminalne lipome</italic>, ki so malformacije sekundarne nevrulacije (LMMK v embriološki klasifikaciji sodi med tranzicijske lipome)&#160;<span class="xref">(30)</span>. Kasneje je dodal še pojem <italic class="em">kaotičnega lipoma</italic> z značilnostmi tranzicijskega in terminalnega lipoma. Dorzalni lipom ne zajema konusa hrbtenjače, medtem ko tranzicijski in kaotični lipom konus zajemata. Kaotični lipom zajema tudi korenine paraspinalnih živcev in ima glede napredovanja klinične slike najslabšo napoved izida. Radikalna resekcija v takih primerih ni na mestu. Kavdalni lipomi konusa ne vključujejo, ker se nahajajo nižje, tj. na predelu filuma&#160;<span class="xref">(31)</span>.</p>
			<h2><span>4.6 </span>Meningokela</h2>
			<p>Pri meningokeli<italic class="em"> </italic>se skozi nezraščene loke vretenc bočijo le meninge, koža nad njo pa je lahko normalna ali manj razvita. Pojavlja se desetkrat manj pogosto kot MMK&#160;<span class="xref">(15)</span>. Najpogosteje se nahaja posteriorno v ledvenem delu, redko pa leži anteriorno kot pri Currarinovem sindromu (analna atrezija, disgenezija križnice, presakralna meningokela)&#160;<span class="xref">(2,18)</span>. Lateralne meningokele so lahko pridružene nevrofibromatozi tipa 1, Marfanovemu ali Ehlers-Danlosovemu sindromu&#160;<span class="xref">(1,18)</span>. Meningokela ne povzroča nevroloških izpadov, pri sočasnem obstoju druge disrafične spremembe pa se lahko razvije sindrom vpete hrbtenjače&#160;<span class="xref">(15,18)</span>.</p>
			<h2><span>4.7 </span>Mielocistokela</h2>
			<p>Pri mielocistokeli gre za herniacijo razširjenega centralnega dela spinalnega kanala (siringokelo) v predelu spine bifide okulte. Pri terminalni mielocistokeli razširjeni spinalni kanal prehaja skozi kostno okvaro znotraj duralne vreče (meningokele)&#160;<span class="xref">(2,15)</span>. Pridružene so lahko anomalije genitourinarnega ter anorektalnega sistema&#160;<span class="xref">(1,18,20</span><span class="xref">)</span>.</p>
			<h2><span>4.8 </span>Dermalni sinus</h2>
			<p>Dermalni sinus je z epitelom obdana fistula, ki predstavlja povezavo med spinalnim kanalom in kožo. Pojavlja se približno pri 1/2.500 otrok&#160;<span class="xref">(15)</span>. Na koži je prisotna jamica, brez ali z okolno hiperpigmentacijo, angiomatozo ali hipertrihozo, znotraj spinalnega kanala pa se v 50 % nahajajo dermoidne spremembe. Pogosteje ga najdemo v središčni liniji kot paramedialno, najpogosteje ledveno-križnično, redkeje pa okcipitalno&#160;<span class="xref">(1,2)</span>. Pogost zaplet neprepoznanega dermalnega sinusa je okužba, ki privede do meningitisa, meningoencefalitisa ali nastanka abscesa, zato je kirurška odstranitev vedno potrebna&#160;<span class="xref">(1,2,12,15)</span>. UZ dobro pokaže potek sinusa&#160;<span class="xref">(1,18)</span>, MRI pa opravimo za opredelitev pridruženih sprememb pred operacijo&#160;<span class="xref">(15,20)</span>.</p>
			<h2><span>4.9 </span>Kompleksni SD</h2>
			<p>Med kompleksne SD uvrščamo malformacije, ki so posledice motenj gastrulacije. Zaradi napak v nastanku notohorde je poleg razvoja hrbtenjače prizadet tudi razvoj priležnih organov.</p>
			<p>Prepoznamo jih prenatalno ali takoj po rojstvu zaradi določenih anomalij v predelu hrbta, zadnjice, udov ali urogenitalnega predela ter nevroloških, ortopedskih težav ali motenj odvajanja vode in blata. Sem spadajo nevroenterična cista, dorzalna enterična fistula, diastematomielija, kavdalni regresijski sindrom in segmentna spinalna disgenezija&#160;<span class="xref">(1,2,18</span><span class="xref">)</span>.</p>
			<p><italic class="em">Nevroenterična cista</italic> je izredno redka oblika OSD. Gre za ostanek nevroenteričnega kanala, ki v zarodku prehodno povezuje amnijsko votlino in rumenjakovo vrečko. Cista izloča mucin in se nahaja znotraj duralnega prostora ali zadnjega dela mediastinuma. Pri povezanosti med črevesjem in kožo jo imenujemo <italic class="em">dorzalna enterična fistula</italic>&#160;<span class="xref">(2,18)</span>.</p>
			<p><italic class="em">Diastematomielija</italic> ali vzdolžno razcepljena hrbtenjača predstavlja 3,8–5 % vseh anomalij hrbtenjače&#160;<span class="xref">(32</span><span class="xref">)</span>. Nastane med zgodnjim embrionalnim razvojem, večinoma v prsno ledvenem delu, kavdalno pa je združena. Delimo jo na tip I in II: pri prvem hrbtenjači obdaja ena duralna vreča, ločuje ju vezivni pretin, pri drugem pa vsako hemihrbtenjačo obdaja duralna vreča, med njima pa je kostni ali hrustančni pretin&#160;<span class="xref">(1,2</span><span class="xref">,15,18,32)</span>. Z UZ diastematomielijo najlažj prikažemo v aksialni ravnini. Zaradi tkiva med hemihrbtenjačama je hrbtenjača vpeta. Tako je onemogočena »ascendenca« konusa. Klinično ugotavljamo skoliozo, anomalije reber ali deformacije stopal, v 50 % pa je nad hrbtenico prisoten šop dlak&#160;<span class="xref">(1,2,10,15,18,20)</span>.</p>
			<p><italic class="em">Kavdalni regresijski </italic><italic class="em">sindrom</italic> se pojavlja pri 1/7.500 otrok, v 15 % pri otrocih mater z diabetesom&#160;<span class="xref">(1,15)</span>. Pri klinično hujših oblikah <italic class="em">kavdalne </italic><italic class="em">agenezije</italic> z UZ prikažemo visok položaj konusa s topim koncem, ki se konča nad L1, pri manj hudih pa nizek položaj konusa z vpeto hrbtenjačo na predelu zadebeljenega filuma ali lipoma&#160;<span class="xref">(1,2,18,20)</span>. Glede na stopnjo deformacije so lahko odsotni trtica, križnica ali ledveni del hrbtenice. Medenica je ožja, glutealne mišice so hipoplastične, glutealna brazda je kratka in izravnana. Lahko so prisotni pareza spodnjih udov, motnje senzibilitete, urogenitalne anomalije (agenezija ledvic, hidronefroza, podvojeni Műlerjevi vodi), perforacija anusa ali anomalije v razvoju spodnjih udov&#160;<span class="xref">(1,2,15)</span>.</p>
			<p><italic class="em">Segmentna spinalna</italic><italic class="em"> disgenezija</italic> je izredno redko stanje z nepravilnostmi v razvoju ledvenega ali prsnega dela spinalnega kanala, kongenitalno paraplegijo in pridruženimi deformacijami v razvoju udov&#160;<span class="xref">(2,15)</span>.</p>
			<p>Ocenjuje se, da ima 10–52 % otrok z anorektalnimi anomalijami SD&#160;<span class="xref">(15)</span>. Tovrstni SD so lahko del sindroma, kot pri asociaciji VACTERL (okvaro vretenc, analna atrezija, srčne napake, traheo-ezofagealna fistula, anomalije ledvic in udov), sindromu OEIS (omfalokela, ekstrofija, imperforiran anus, spinalne okvare) in pri že omenjenem Currarinovem sindromu&#160;<span class="xref">(10,15,20)</span>.</p>
			<h1><span>5 </span>Slikovna diagnostika</h1>
			<p>UZ spinalnega kanala je občutljiva metoda za odkrivanje SD pri otrocih v prvih treh mesecih starosti, kasneje pa zaradi osifikacije spinalnih izrastkov ni več možen. Ima številne prednosti v primerjavi z MRI, saj je neinvazivna, široko dostopna in poceni diagnostična metoda, ki jo lahko izvedemo ob otrokovi postelji brez sediranja ali splošne anestezije. Premikanje bolnika, pulzacije likvorja ter krvni pretok ne motijo kakovosti slike, omogoča pa tudi dinamičen prikaz in oceno fiziološkega gibanja hrbtenjače. MRI zaradi dobre ločljivosti predstavlja zlati standard pri diagnosticiranju SD pred operacijo, v prvih mesecih starosti pa je nujno pri otrocih z visokim tveganjem&#160;<span class="xref">(2,9,20</span><span class="xref">,24,26)</span>. V zadnjih letih je bilo opravljenih veliko raziskav, ki so se ukvarjale z vprašanji, v katerih primerih suma na SD je slikovna diagnostika potrebna ter v kolikšni meri se pri okultnih stanjih občutljivost UZ razlikuje od MRI.</p>
			<p>V nedavni retrospektivni in multicentrični študiji so Kucera in soavtorji preučevali pojavnost vpete hrbtenjače pri otrocih z enostavno kožno jamico. Po pregledu 3.884 UZ izvidov spinalnega kanala zdravih novorojenčkov v obdobju 12 let so našli 76 (2,1 %) otrok z OSD, 5 (0,13 %) jih je imelo na MRI vpeto hrbtenjačo. Vseh5 so kirurško zdravili, pri čemer se je izkazalo, da so imeli vpeto hrbtenjačo 4 otroci. Raziskava je pokazala, da je pri zdravih novorojenčkih z enostavno jamico tveganje za OSD zelo majhno. Zaradi retrospektivne narave raziskave ni bilo mogoče preveriti, ali so bile pri vseh otrocih kožne jamice enostavne in če je bila lega konusa s kliničnim štetjem vretenc pri vseh določena pravilno&#160;<span class="xref">(27)</span>. V primerjalni analizi desetih podobnih raziskav, pri katerih je bilo skupaj zajetih 3.027 otrok z jamico nad križnico, je bilo zaradi vpete hrbtenjače operiranih 5 (0,17 %) otrok&#160;<span class="xref">(7-9</span><span class="xref">,13,22,23,25,33-35)</span>. V eni od raziskav so primerjali pojavnost OSD pri zdravih otrocih z enostavno kožno jamico z otroki brez kožnih znakov. V skupini 75 otrok z enostavno jamico je imel en otrok z UZ postavljen sum na OSD, vendar je imel normalen izvid MRI. V kontrolni skupini 105 otrok brez kožnih jamic pa so pri enem z UZ odkrili meningokelo z vpeto hrbtenjačo. Raziskava je pokazala, da otroci z enostavno jamico nimajo večjega tveganja za OSD v primerjavi s tistimi brez kožnih znakov&#160;<span class="xref">(8)</span>.</p>
			<p>V eni od prospektivnih študij o primerjavi otrok z enostavnimi in atipičnimi jamicami pri 160 novorojenčkih z enostavno jamico UZ niso našli intraspinalnih sprememb, med 20 otroki z atipično jamico pa jih je 8 (40 %) imelo OSD&#160;<span class="xref">(7)</span>.</p>
			<p>Višjo prevalenco OSD so raziskave potrdile tudi pri otrocih z več kožnimi znaki nad hrbtenico. V eni od tovrstnih retrospektivnih študij so med 36 otroki samo z jamico nad križnico 3 (8 %) imeli OSD, med 18 z dvema ali več kožnimi znaki pa je imelo OSD kar 11 (61 %) otrok&#160;<span class="xref">(13)</span>.</p>
			<p>Glede na rezultate teh raziskav češ, da enostavna jamica pri zdravih otrocih ni uporaben označevalec za diagnozo SD, je večina avtorjev predlagala, da pri teh UZ spinalnega kanala ni potreben&#160;<span class="xref">(1,8</span><span class="xref">,11,23,27,36)</span>.</p>
			<p>Navedene rezultate so potrdile tudi nekatere prospektivne študije. Ausili in sodelavci so preučevali vlogo UZ in MRI pri 439 otrocih, ki so bili brez kliničnih znakov, nad hrbtenico pa so imeli različne kožne znake. Vsi so opravili UZ spinalnega kanala v prvem mesecu, MRI pa 39 otrok z nenormalnim UZ. OSD so z MRI potrdili pri 22 otrocih. V skupini 400 novorojenčkov z normalnim UZ pa so se le pri 1 otroku med sledenjem pojavili nevrološki znaki, pri katerem je MRI pokazal dermalni sinus in vpeto hrbtenjačo. Torej je skupaj imelo OSD 23 (5 %) otrok z različnimi kožnimi znaki nad hrbtenico. Raziskava je pokazala, da je UZ spinalnega kanala pri novorojenčkih s kožnimi znaki učinkovita presejalna metoda za selekcijo otrok, na podlagi katere se odločimo za diagnosticiranje z MRI. Poudarili so, da MRI potrebujejo otroci, ki imajo izražene klinične znake, vsi z nenormalnimi UZ najdbami in tisti, ki imajo nad hrbtenico več kožnih znakov&#160;<span class="xref">(26)</span>.</p>
			<p>Zanimivi so rezultati retrospektivne študije O’Neilla in soavtorjev, ki so preučili pojavnost SD pri 522 otrocih glede na različne kožne ali klinične znake. Indikacije za MRI so bile: kožna jamica nad križnico, asimetrija glutealnih gub, hemangiom, samo drugi kožni znaki (lipom, rudimentaren repek, lokalna poraščenost, displastična koža), več kožnih znakov nad hrbtenico in prirojene anomalije (VACTERL, nevrogeni mehur, imperforiran anus, kavdalna agenezija, motorični razvojni zaostanek, artrogripoza). OSD je bil diagnosticiran pri kar 122 (23,4 %) otrocih. 4/5 od teh je imelo lipom filuma ali nizko lego konusa, 1/5 pa kompleksno obliko OSD (spinalni lipom, diastematomielijo, dermalni sinus). Najpogosteje je bil OSD diagnosticiran v skupini s samo drugimi kožnimi znaki (55 %), kjer je imelo tudi največ otrok kompleksno obliko OSD (10/17). Druga skupina z največ OSD so bili bolniki s prirojenimi anomalijami (36 %), sledila je skupina z več kožnimi znaki (27 %). Presenetljiv je visok delež OSD pri otrocih s samo kožno jamico nad križnico (20 %), vendar v študiji ni opredeljeno, ali gre za enostavne ali atipične jamice. V skupini z asimetrijo glutealnih gub je imelo OSD 12 % otrok, deleži OSD v ostalih skupinah pa so bili manjši&#160;<span class="xref">(24)</span>. Raziskava je pokazala višjo prevalenco OSD, diagnosticiranih z MRI (23,4 %), v primerjavi z UZ (0–3,4 %) v podobnih raziskavah&#160;<span class="xref">(7,9,14,23-25,27)</span>. Razlike v teh primerjavah niso le na račun večje ločljivosti MRI v primerjavi z UZ, temveč tudi zaradi napotitev glede na različne kožne znake. Raziskava O’Neilla in sod. je dobro prikazala tudi, da sta občutljivost in specifičnost UZ preiskave manjši v primerjavi z MRI predvsem pri otrocih z manjšimi spremembami filuma&#160;<span class="xref">(24)</span>. Na tem mestu je treba omeniti, da ni raziskano, koliko najdb z majhnim lipomom filuma je klinično pomembnih. V eni tovrstnih raziskav je med 436 preiskovanci, ki so imeli na MRI lipom filuma, 22 (5 %) imelo sindrom vpete hrbtenjače. Med 249 preiskovanci z lipomom filuma, ki so jih tri leta in pol klinično spremljali, se je le pri enem razvil sindrom vpete hrbtenjače&#160;<span class="xref">(37)</span>.</p>
			<p>V raziskavah primerjave občutljivosti UZ glede na MRI pri diagnosticiranju SD so v eni od Raziskav pri 40 bolnikih z nevrogenim mehurjem pokazali, da je bila občutljivost UZ za spino bifido 66,6 %, za agenezijo križnice in okvare lokov vretenc 100 %, za vpeto hrbtenjačo 85,7 %, za lipom filuma 100 %, v primerih diagnosticiranja intraspinalnih mas in diastematomielije pa 33,3 %. Specifičnost UZ metode se je pri vseh disrafizmih gibala med 85,7–100 %&#160;<span class="xref">(38)</span>. V podobni nedavno objavljeni retrospektivni študiji, v kateri so analizirali izvide slikovne diagnostike pri 94 novorojenčkih z anorektalnimi anomalijami, je bila občutljivost UZ za prepoznavo vpete hrbtenjače 80 %, specifičnost pa 89 %&#160;<span class="xref">(39)</span>. <a id="_idTextAnchor002"></a>Tovrstne raziskave so pokazale dobro občutljivost in visoko specifičnost UZ metode pri večini bolnikov.</p>
			<h1><span>6 </span>Algoritem zgodnje obravnave otroka s SD</h1>
			<p>Na osnovi navedene literature smo oblikovali algoritem obravnave otrok s sumom na SD v prvih mesecih starosti, da bi zgodaj prepoznali in poenotili pristop pri diagnosticiranju. Algoritem zgodnje obravnave otroka s SD je shematsko predstavljen v <span class="ref-fig">Slik</span><span class="ref-fig">i 4</span>.</p>
			<div>
				<div id="_idContainer010" class="figure-wrapper">
					<p><img src="2914-web-resources/image/zdravvestn-2914-sl-04.png" alt="" /></p>
					<p class="caption"><bold class="blue">Slika 4:</bold> Algoritem zgodnje obravnave otroka s spinalnim disrafizmom</p>
				</div>
			</div>
			<p><italic class="em">Pri novorojenčku z odprtim</italic><italic class="em"> SD</italic> UZ spinalnega kanala po rojstvu ni potreben zaradi možne okužbe okolnih tkiv, z UZ preiskavo glave pa opredelimo pridružene spremembe na možganih. Glede MRI pred operacijo se posvetujemo z nevrokirurgom.</p>
			<p><italic class="em">Pri otrocih s sumom na SD in nevrološkimi, urološkimi</italic><italic class="em"> ali ortopedskimi težavami </italic>opravimo UZ slikanje spinalnega kanala in glave. Kjer z UZ odkrijemo spremembe, ki kažejo na SD, je potrebno čim prejšnje MRI. Ob normalnem UZ izvidu nadaljujemo z obravnavo v okviru diferencialnodiagnostičnih možnosti in se glede potrebe po MRI osrednjega živčevja odločimo na podlagi klinične slike.</p>
			<p><italic class="em">Otroke brez</italic><italic class="em"> kliničnih znakov, ki imajo nad hrbtenico atipične jamice ali druge</italic><italic class="em"> kožne znake, sumljive za OSD,</italic> v prvih treh mesecih starosti napotimo na UZ spinalnega kanala in glave. Kjer UZ spinalnega kanala ne kaže znakov za SD, nadaljnja slikovna diagnostika ni potrebna. Glede na redke opisane primere, kjer se je kljub normalnemu UZ izvidu<italic class="em"> </italic>kasneje razvil sindrom vpete hrbtenjače, je za to skupino priporočljivo klinično spremljanje.</p>
			<p><italic class="em">Otroci brez kliničnih znakov, </italic><italic class="em">z UZ znaki, značilnimi za SD</italic>, potrebujejo MRI spinalnega kanala in glave, ki pa ga lahko opravijo v kasnejših mesecih v času priprave na operacijo. S tem se izognemo podvajanju preiskav ter izpostavljanju otrok splošni anesteziji v prvih mesecih. Kjer z MRI potrdimo diagnozo, je odločitev glede profilaktične operacije individualna. Kjer pa je izvid MRI negativen, nadaljnje klinično spremljanje ni potrebno.</p>
			<p><italic class="em">Pri zdravem otroku z enostavno jamico</italic> UZ ni potreben. Načrtno klinično spremljanje nipotrebno, smo pa na tovrstno otrokovo značilnost pozorni ob zdravstvenih obravnavah.</p>
			<h1><span>7 </span>Zaključek</h1>
			<p>Mnoge študije s široko zajetimi populacijami otrok s kožnimi spremembami nad hrbtenico so pokazale, da je UZ občutljiva metoda pri zgodnjem diagnosticiranju SD. MRI je pri zgodnjem diagnosticiranju na mestu pri otrocih z visokim tveganjem, sicer pa v primerih, ko z UZ najdemo spremembe, sumljive za SD. Predlagan algoritem ponuja sistematični pristop k obravnavi vseh otrok s sumom na SD. S poudarkom na zgodnjem UZ-diagnosticiranju omogoča učinkovito in racionalno presejanje otrok s sumom na OSD ter zgodnje prepoznavanje tistih, pri katerih so potrebni ukrepi.</p>
			<h1><span>8 </span>Kratice</h1>
			<p class="ul"><span>•</span>SD – spinalni disrafizem</p>
			<p class="ul"><span>•</span>OSD – okultni spinalni disrafizem</p>
			<p class="ul"><span>•</span>UZ – ultrazvočna preiskava</p>
			<p class="ul"><span>•</span>MRI – magnetnoresonančno slikanje</p>
			<p class="ul"><span>•</span>GS – gestacija</p>
			<p class="ul"><span>•</span>MMK – mielomeningokela</p>
			<p class="ul"><span>•</span>AC II – malformacija Arnold Chiari tip II</p>
			<p class="ul"><span>•</span>LMMK – lipomielomeningokela</p>
			<p class="ul"><span>•</span>VACTERL – okvara vretenc, analna atrezija, srčne napake, traheo-ezofagealna fistula,</p>
			<p class="ul"><span>•</span>anomalije ledvic in udov</p>
			<p class="ul"><span>•</span>OEIS – omfalokela, ekstrofija, imperforirani anus, spinalna okvara</p>
		</article>
	</body>
</html>
