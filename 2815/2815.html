<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2815</title>
	</head>
	<body id="x2815" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2815</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, <span class="discipline-en">Neurobiology</span>, Oncology, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, <span class="discipline-sl">Nevrobiologija</span>, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, <span class="article-type-en">Original scientific article</span>, Review article, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, <span class="article-type-sl">Izvirni znanstveni članek</span>, Pregledni znanstveni članek, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Zatična artrodeza interfalangealnih sklepov prstov na stopalih</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | julij – avgust 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | July – August 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Oddelek ortopedske kirurgije, Splošna bolnišnica Jesenice, Jesenice, Slovenija</p>
			<p class="aff lang-en">Department of Orthopaedic Surgery, Jesenice general hospital, Jesenice, Slovenia</p>
			<p class="label">Korespondenca/Correspondence:</p>
			<p class="correspondence">Andrej Prlja, e:&#160;andrej.prlja@siol.net</p>
			<p class="label">Ključne besede:</p>
			<p class="keywords lang-sl">zatična zatrditev; interfalangealni sklepi; prsti na stopalih</p>
			<p class="label">Key words:</p>
			<p class="keywords lang-en">peg-in-socket arthrodesis; interphalangeal joints; toes</p>
			<p class="history">Prispelo: 19. 2. 2018 Sprejeto: 11. 9. 2018</p>
		</sidebar>
		<article>
			<h1 class="title lang-sl">Zatična artrodeza interfalangealnih sklepov prstov na stopalih</h1>
			<h1 class="title lang-en" lang="en-US">Peg-in-socket arthrodesis of the interphalangeal joints of the toes</h1>
			<p class="author" lang="en-US"><span class="given-name">Andrej</span> <span class="surname">Prlja</span></p>
			<h1 class="abs">Izvleček</h1>
			<p class="abs"><bold class="strong">Izhodišče</bold><bold class="strong">:</bold> Deformacije prstov nog, zlasti pri bolnicah, niso redka težava. Operiramo jih lahko v sklopu obsežnejših korekcij stopala ali kot samostojni poseg. Poznamo vrsto tehnik za zatrditev interfalangealnih sklepov. V prispevku opisujemo zatično (<italic class="em">angl.</italic> peg-in-socket) tehniko in svoje izkušnje z njo.</p>
			<p class="abs"><bold class="strong">Metode:</bold> Primerjali smo zaplete med skupino 20 bolnikov (26 prstov), operiranih s tehniko zatrditve s Kirschnerjevo iglo (skupina KI), s skupino 50 bolnikov (61 prstov), operiranih s tehniko zatiča (skupina PEG). Razlike v pogostosti zapletov med skupinama KI in PEG smo primerjali s testom deleža (hi-kvadrat).</p>
			<p class="abs">Znotraj same skupine PEG smo izboljšave glede bolečine in omejitev aktivnosti ocenili s testom razlike dveh aritmetičnih sredin (Z-test). Opisali smo tudi težave z obutvijo, uspešnost zatrditve, morebitne ponovitve bolečih otiščancev na operiranih prstih ter obliko in položaj prstov pred in po posegu.</p>
			<p class="abs"><bold class="strong">Rezultati:</bold> Zgodnji zapleti so bili pogostejši v skupini KI kot v skupini PEG (p &lt; 0,05).</p>
			<p class="abs">V sami skupini PEG se je bolečina po posegu izboljšala s 15,6 na 31,2 (p &lt; 0,01), omejitve aktivnosti s 3,7 na 5,9, (p &lt; 0,01). Tudi po zdravljenju so vsi bolniki še naprej uporabljali udobno ali ortopedsko obutev. Pri 5 od 50 bolnikov smo zatrditve ocenili kot neuspešne: 1 psevdoartroza, 2 rentgenski nezraščanji (<italic class="em">angl.</italic> non union), 2 nepravilni zraščanji (<italic class="em">angl.</italic> malunion). Pred operacijo so imeli vsi bolniki deformirane prste z bolečimi otiščanci. Po posegu je bilo 9 bolnikov brez otiščancev in bolečin, ostali pa so še navajali občasne manjše bolečine. Položaj in obliko prstov po posegu smo 9-krat ocenili kot odlične, 50-krat kot dobre in 2-krat kot slabe.</p>
			<p class="abs"><bold class="strong">Zaključek:</bold> Zatična zatrditev malih sklepov prstov stopal je nekoliko zahtevnejša tehnika, ki pa omogoča predvidljive in ponovljive rezultate z uporabo bolnikovih tkiv in brez tujkov. Izvaja se lahko ambulantno in ni draga.</p>
			<h1 class="abs">Abstract</h1>
			<p class="abs"><bold class="strong">Background:</bold> Toe deformations are not uncommon, particularly among female patients. They can be operated on as an isolated or a combined procedure. There are various IP joint arthrodesis techniques. We present our experience with the “peg-in-socket” technique.</p>
			<p class="abs"><bold class="strong">Methods:</bold> The rates of complications in the group treated with arthrodesis fixed with Kirschner pin (KI group - 20 patients, 26 toes) and in the group treated with peg-in-socket technique (PEG group - 50 patients, 61 toes) were compared and evaluated with Chi-square test.</p>
			<p class="abs">In the PEG group, the pain and activity improvement were evaluated with Z-test. Footwear limitations, success of bone arthrodesis, pain or callus relapse, toe form, position and orientation before and after the procedure are described.</p>
			<p class="abs"><bold class="strong">Results:</bold> Early complications were more frequent in the KI group (p &lt; 0.05).</p>
			<p class="abs">In the PEG group, pain evaluation improved from 15.6 to 31.2 points (p &lt; 0.01), activity limitations from 3.7 to 5.9 (p &lt; 0.01). All patients continued to wear orthopaedic or comfortable shoes. Five of 50 patients had unsuccessful arthrodesis (1 pseudoarthrosis, 2 nonunions, 2 malunions). All patients had painful calluses before the procedure. Afterwards 9 were pain- and callus-free, the rest reported occasional minor residual pain. All patients had deformed toes preoperatively. After the peg-in-socket artrodesis, 9 toes outlooks were graded as excellent, 50 as good and 2 as bad.</p>
			<p class="abs"><bold class="strong">Conclusion:</bold> The “peg-in-socket” arthrodesis is not the simplest technique. Jet it is a reliable, repeatable and inexpensive ambulatory procedure which uses patient’s structures without foreign materials.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Prlja A. [Peg-in-socket arthrodesis of the interphalangeal joints of the toes]. 2019;88(7–8):317–27.</p>
			<p class="doi"><bold class="strong">DOI:</bold> 10.6016/ZdravVestn.2815</p>
			<h1><span>1 </span><a id="_idTextAnchor000"></a>Uvod</h1>
			<p>Z deformiranimi prsti nog imajo težave pretežno ženske v srednjem in starejšem življenjskem obdobju. Z operacijo jih zdravimo šele po neuspešnem konzervativnem zdravljenju. Zatrditve malih, interfalagealnih (IF), sklepov prstov stopal opravimo pri deformaciji proksimalnih (PIF) ali distalnih (DIF) sklepov z bolečimi otiščanci. Lahko jih opravimo kot samostojen poseg, kot del obsežnejših korekcij stopala ali kot začasni ukrep med čakanjem na obsežnejšo korekcijo stopala. Najbolj razširjena tehnika zatrditve IF sklepov je zatrditev s Kirschnerjevo iglo (KI). To tehniko kirurgi dobro poznajo, je rutinska, saj se uporablja npr. pri oskrbi nekaterih zlomov&#160;<span class="xref">(12)</span> ali pri osteotomijah&#160;<span class="xref">(10)</span>. V zadnjih letih je na trgu vse več tehnik zatrditev s kostnimi vsadki. Obstaja pa tudi tehnika brez vsadkov in brez KI. To je zatična zatrditev, na katero opozarjamo v prispevku.</p>
			<p>Zatično zatrditev IF sklepov je prvič opisal Soule leta 1910, vendar še s KI fiksiranjem (v Wolke in Sparman&#160;<span class="xref">(25)</span>). Alvin in Garvin&#160;<span class="xref">(1)</span> sta leta 1980 prvič zagovarjala uporabo te tehnike brez KI. Schlefman, Felton in McGlamry&#160;<span class="xref">(23)</span> so leta 1983 prvi opisali večjo serijo, tj. 125 uspešnih zatičnih artrodez brez uporabe KI.</p>
			<p>V Sloveniji se je ta tehnika že uporabljala, danes pa je praktično neznana.</p>
			<h1><span>2 </span>Metode</h1>
			<p>V Splošni bolnišnici Jesenice večino zatrditev IF sklepov opravimo s pomočjo KI. Gre za splošno znano in uporabljano, sorazmerno enostavno in poceni tehniko, ki je primerna tudi za neizkušene kirurge. V zadnjem desetletju si pomagamo tudi z zatičnimi zatrditvami, ki pa niso najbolj enostavna tehnika in je primernejša za izkušene kirurge, bolj usmerjene v patologijo stopal.</p>
			<h2><span>2.1 </span>Opis tehnik</h2>
			<h3><span>2.1.1 </span>Kirurška tehnika zatične zatrditve</h3>
			<p>Z eliptičnim rezom nad IF sklepom in prečno tenotomijo tetive iztezalk prstov prikažemo sklep. Varujemo žilne in živčne veje prsta. S skalpelom in raspatorijem sprostimo mehka tkiva okrog glavice proksimalnejše falange,ker to tehniko pa lahko uporabimo tudi na drugem sklepu, na katerem srednja falanga postane „proksimalnejša“. S kostno ščipalko oblikujemo zatič v konusno obliko za boljši stik v utoru ob končni pričvrstitvi (<span class="ref-fig">Slik</span><span class="ref-fig">a 1</span> in <span class="ref-fig">Slik</span><span class="ref-fig">a </span><span class="ref-fig">2</span>). Večina bolnikov ima v času posega že vsaj delno fiksirano skrčene tudi ostale prste, zato zatič praviloma usmerjamo plantarno, da uskladimo obliko operiranega prsta z ostalimi. Potrebujemo približno 5–7 mm dolžine in širine. Z ozkim raspatorijem oblikujemo utor skozi bazo distalnejše falange. Usmerjen naj bi bil tako, da bi potekal od plantarne proti dorzalni smeri, kar pa, zlasti pri distalnih falangah, pogosto ni izvedljivo zaradi majhnosti kosti. Nato zatič zataknemo v utor (Pozor: več kot dva poskusa zatikanja pomenita izgubo „intrinzične“ stabilnosti zatrditve!). Z dvema šivoma tetive zavarujemo kostno zatrditev. Z enim do dvema kožnima šivoma področje pokrijemo.</p>
			<div>
				<div id="_idContainer003" class="figure-wrapper">
					<p><img src="2815-web-resources/image/zdravvestn-2815-sl-01.png" alt="" /></p>
					<p class="caption"><bold class="blue">Slika 1:</bold> Shema zatične zatrditve.</p>
				</div>
			</div>
			<div>
				<div id="_idContainer005" class="figure-wrapper">
					<p><img src="2815-web-resources/image/zdravvestn-2815-sl-02.png" alt="" /></p>
					<p class="caption"><bold class="blue">Slika 2:</bold> Zatič – fotografija med operacijo.</p>
				</div>
			</div>
			<p>Prste povežemo v smislu „osmice“. Po zaraščanju ran je možna zaščita prsta s prevezo s sosednjimi prsti (<italic class="em">angl.</italic> buddy taping). Bolnike moramo pred operacijo opozoriti, da bo prst po posegu krajši, zadebeljen in modrikast (lividen).</p>
			<p>Pri prevezovanju in razgibavanju ne smemo biti grobi, da zatrditve ne omajamo, izpahnemo ali celo ne zlomimo zatiča. Z razgibavanjem preprečujemo poslabšanja dorzifleksijskih kontraktur v metatarzofalangealnih (MTF) sklepih. Zato moramo bolnika naučiti pravilnega razgibavanja: s sredincem roke naj od spodaj utrdi glavico stopalnice (MT), s palcem pa tišči proksimalno falango od zgoraj proti plantarni strani.</p>
			<p>Bolnik se do klinično in rentgensko dokazane zatrditve ne sme aktivno odrivati preko prsta. S postopnim, vse večjim, obremenjevanjem in odrivanjem preko prstov praviloma lahko začne po 6 do 8 tednih. Po operaciji bolnik potrebuje spredaj širok, še bolje kar odprt čevelj. Če so predvideni še nadaljnji posegi, je smiselno predpisati začasni pooperativni čevelj. Večina bolnikov, kljub zadovoljstvu s posegom, tudi po operaciji še naprej uporablja mehkejšo ortopedsko obutev.</p>
			<p>Zaželeno je, da naj bi prvo kontrolo in prevezo po operaciji opravil kirurg operater. Nadaljnje rutinske preveze ter odstranitev šivov lahko opravi osebni zdravnik. Po 6–8 tednih sledi klinični in rentgenski kontrolni pregled pri operaterju z navodili o nadaljnjem okrevanju in kontrolah.</p>
			<h3><span>2.1.2 </span>Kirurška tehnika zatrditev IF sklepov s KI</h3>
			<p>Z eliptičnim rezom prikažemo IF sklep. Po očiščenju sklepa izberemo debelino KI. Iglo vstavimo najprej skozi kost proti distalnem delu, navzven in nato pod očesnim nadzorom retrogradno proti proksimalnem delu. Področje zatrditve z roko stisnemo in položaj preverimo z rentgenskim aparatom. Rano zašijemo v eni ali dveh plasteh. Zunanji del igle, pred prstom, ukrivimo in prst zaščitimo s prevezo. Bolnik dobi navodila glede obremenjevanja, obutve in zaščite stopala. Kontrolne preglede in prevezovanje opravi bolnik v zdravstvenem domu, kontrolni pregled pri kirurgu, ki ga je operiral, pa po 6 tednih. Odstrani se KI, rentgensko preveri zraslost kosti, bolnik pa dobi še navodila glede nadaljnjih prevez, kontrolnih pregledov, obremenitev in obutve.</p>
			<p>Zaradi pogostih premikov igel in slabega sodelovanja bolnic, praviloma starejših, smo začeli iskati druge možnosti.</p>
			<h3><span>2.1.3 </span>Ostale tehnike</h3>
			<p>Danes obstaja vrsta tehnik zatrditev s kostnimi vsadki, ki pa jih v naši ustanovi, tudi zaradi varčevalnih ukrepov, ne izvajamo.</p>
			<h2><span>2.2 </span>Opis skupin</h2>
			<h3><span>2.2.1 </span>Skupina KI</h3>
			<p>Operiranih je bilo 10 moških in 10 žensk v starosti od 36 do 97 let, s povprečjem skoraj 66 let. 15-krat smo operirali en prst, 4-krat dva in 1-krat tri prste. Najbolj pogosto smo zatrjevali drugi prst stopala (13-krat), 3-krat je bil operiran mezinec. Pri teh je KI 1-krat izpadla, 1-krat se je potopila, 1-krat (učvrstitev z dvema iglama) pa je bil potek v redu. Vsi bolniki so bili operirani v lokalni anesteziji, ambulantno ali v okviru t. i. dnevne bolnišnice. Preveze po odpustu so opravili pri osebnem zdravniku. Prvi kontrolni pregled pri operaterju je bil praviloma en teden po posegu, drugi po 6 tednih (RTG in odstranitev KI) in končni 2–3 mesece po operaciji.</p>
			<h3><span>2.2.2 </span>Skupina PEG</h3>
			<p>Prvih 50 bolnikov (46 bolnic in 4 bolniki, 61 prstov) smo z zatično zatrditvijo IF sklepov stopal operirali do konca leta 2014. Stari so bili od 43 do 89 let, povprečna starost skoraj 62 let. En bolnik je imel deformiran PIF 2. prst desnega stopala po poškodbi. Pri enem bolniku se je deformacija razvila po gnojnem procesu po poskusu zatrditve PIF s KI. Ostali bolniki (2 moška in 46 žensk) so imeli degenerativno deformirane prste. Največkrat smo zatrdili le 1 prst (pri 39 bolnikih PIF sklep 2. prsta, pri 2 bolnikih PIF sklep 3. prsta). Pri 4 bolnikih smo operirali po 1 prst na obeh stopalih (vsi 2. prst). Pri treh bolnicah smo zatrdili 2 prsta (2. in 3. prst) in pri dveh 3 prste (2., 3., 4. prst) istega stopala. V kombinaciji z drugimi postopki na sprednjem delu stopala smo zatično zatrditev uporabili pri 7 bolnikih (vedno 2. prst). V tej seriji nihče ni imel hkratne korekcije istega stebra v višini MTF sklepa (npr. osteotomije po Weilu). Sklep DIF smo zatrdili 5-krat. Iz naštetega je razvidno, da je največkrat prizadet PIF sklep 2. prsta (43 od 50 bolnikov). Predhodne korekcije prstov z diagnozo haluks valgus in rigidus je imelo 6 bolnic, 2 od tega že predhodne korekcije na istem prstu (1 bolnica: psevdoartroza po učvrstitvi s KI; 1 bolnik: vnetje po učvrstitvi s KI). Vsi bolniki so bili operirani v okviru dnevne bolnišnice, razen šestih, pri katerih smo zatično zatrditev uporabili v kombinaciji z drugimi, obsežnejšimi korekcijami. Rutinske kontrolne preglede, preveze ter odstranitev šivov je opravljal osebni zdravnik, kirurg, ki je operiral, pa klinične in RTG kontrole po 6–8 tednih, 6 mesecih ter 1. in 2. letu.</p>
			<h2><span>2.3 </span>Statistika</h2>
			<p>Z zatičnimi zatrditvami IF sklepov smo v Splošni bolnišnici Jesenice začeli leta 2008. Previdno smo do leta 2011 opravili 20 takih operacij. Njihove zgodnje zaplete smo s testom deleža primerjali z 20 bolniki istega obdobja, operiranimi s KI. Na videz očitne razlike v pogostosti po operativnih zapletov nismo mogli dokazati, najverjetneje zaradi majhnosti vzorca. To nam je uspelo šele s primerjavo s skupino 50 bolnikov, ki smo jim zatične zatrditve opravili do leta 2014 (skupina PEG).</p>
			<p>V sami skupini PEG smo s pomočjo delov lestvice AOFAS za sprednji del stopala&#160;<span class="xref">(14)</span> (<italic class="em">angl.</italic> Lesser toe Metatarsophalangeal – interphalangeal Scale&#160;<span class="xref">(12)</span>) spremljali uspešnost tehnike glede zmanjšanja bolečin, omejitev aktivnosti, težave z obutvijo, uspešnost zatrditve, ponovitve bolečih otiščancev na operiranih prstih ter obliko in položaj prstov. Statistično smo s testom razlike dveh aritmetičnih sredin izračunali izboljšanje glede bolečin in funkcije. Ocene ostalih dejavnikov podajamo le opisno in smo jih zaradi preglednosti tudi poenostavili in ne točkovali.</p>
			<p>Opazovane kategorije:</p>
			<p class="ul"><span>•</span><bold class="strong">bolečina:</bold> brez bolečin 40 točk, blage, občasne bolečine 30 točk, zmerne bolečine samo podnevi 20 točk in hude, trajne bolečine 0 točk.</p>
			<p class="ul"><span>•</span><bold class="strong">omejitve</bold><bold class="strong"> aktivnosti:</bold> brez omejitev 10 točk; neomejene dnevne, omejene športne aktivnosti 7 točk; omejene dnevne in športne aktivnosti 4 točke; hude omejitve dnevnih in športnih aktivnosti 0 točk.</p>
			<p class="ul"><span>•</span><bold class="strong">prilagoditve obutve, 2</bold><bold class="strong"> kategoriji:</bold> brez omejitev (modna obutev); z omejitvami (ortopedska obutev, opornice, vložki, mehka obutev.</p>
			<p class="ul"><span>•</span><bold class="strong">uspešnost IF zatrditev, 2 kategoriji:</bold> uspešna (klinično in rentgensko prerasla zatrditev); neuspešna (rentgenske ali klinične nepravilnosti: non-, malunion, psevdoartroza).</p>
			<p class="ul"><span>•</span><bold class="strong">otiščanec, 2 kategoriji:</bold> brez otiščanca na mestu korekcije; prisoten otiščanec.</p>
			<p class="ul"><span>•</span><bold class="strong">položaj in oblika prsta:</bold> dober (usmeritev, položaj in oblika prstov enaka sosednjim); sprejemljiv (manjša odstopanja v primerjavi s sosednjimi prsti), slab (klinično izrazito odstopanje v kateri koli smeri).</p>
			<p>Raziskavo je odobrila Komisija za medicinsko etiko Splošne bolnišnice Jesenice, dne 14. junija 2017 (sklep št. 0307–270/2017:2).</p>
			<h1><span>3 </span>Rezultati</h1>
			<h2><span>3.1 </span>Primerjava zgodnjih zapletov med skupinama KI in PEG</h2>
			<h3><span>3.1.1 </span>Zgodnji zapleti skupine KI:</h3>
			<p class="ul"><span>•</span>3-krat je KI izpadla,</p>
			<p class="ul"><span>•</span>4-krat premik KI (skrajšanje 3 krat, odstranitev 1-krat),</p>
			<p class="ul"><span>•</span>1-krat potopitev KI (odstranitev v lokalni anesteziji),</p>
			<p class="ul"><span>•</span>1-krat vnetje ob KI,</p>
			<p class="ul"><span>•</span>1-krat gnojno vnetje prsta (zdravljenje z antibiotikom),</p>
			<p>Skupaj zgodnjih zapletov: 10 pri 20 bolnikih.</p>
			<p>Kljub zgodnjim zapletom pa so se vse obravnave končale v dveh do treh mesecih z navodilom „kontrola po potrebi“. Vrnila sta se le dva: 1 bolnik, operiran primarno zaradi travme, za dokončne semiamputacije zaradi problemov s prekrvitvijo prstov, in 1 bolnica, zaradi kasnejše obsežnejše korekcije. Sklepamo, da so bile ostale korekcije uspešne.</p>
			<h3><span>3.1.2 </span>Zgodnji zapleti skupine PEG:</h3>
			<p class="ul"><span>•</span>4-krat sum na vnetje, kar smo klinično in laboratorijsko izključili;</p>
			<p class="ul"><span>•</span>1-krat razprtje rane in vnetje, ozdravljeno z antibiotikom in prevezami;</p>
			<p class="ul"><span>•</span>1-krat zlom zatiča med operacijo (s tenodezo in t. i. „buddy taping“-om je bil končni rezultat dober);</p>
			<p class="ul"><span>•</span>1-krat zlom zatiča ob prevezah v zdravstvenem domu (uspešno zdravljeno s t. i. „buddy taping“-om);</p>
			<p class="ul"><span>•</span>1-krat dislokacija v času prevez (operiran na več prstih); repozicija v ambulanti; rentgensko ugotovljen nonunion, z minimalno gibljivostjo na tem mestu, oblika sprejemljiva, na otip prst neboleč;</p>
			<p class="ul"><span>•</span>1-krat rentgensko viden nonunion, klinično čvrsto in na otip neboleče;</p>
			<p class="ul"><span>•</span>1-krat prava psevdoartroza, blaga bolečina, sprejemljiva oblika, revizija ni bila potrebna;</p>
			<p class="ul"><span>•</span>1-krat medialni malunion: srednja falanga se je po neprepoznanem izpahu, najverjetneje pri prevezah, zarasla v medializiranem položaju glede na os proksimalne falange, zato je prst zadebeljen, vendar v višini sosednjega, bolnica pa ima le blage bolečine, oblika ji je sprejemljiva, zadovoljna hodi v mehki obutvi;</p>
			<p class="ul"><span>•</span>1-krat malunion v hiperekstenziji brez aktivne dorzifleksije prsta zaradi zarastlin tetiv iztegovalk prsta po večkratnih operacijah v višini MTF sklepa.</p>
			<p>Skupaj zgodnjih zapletov: 8 pri 50 bolnikih</p>
			<p>Ena bolnica je umrla 4 leta po opravljeni zatični zatrditvi, v tem času pa s prstom ni imela težav.</p>
			<h3><span>3.1.3 </span>Zaključek primerjave</h3>
			<p>Vtis manj pogostih začetnih zapletov v skupini PEG 50 v primerjavi s skupino KI smo dokazali s testom deleža. Izračunana vrednost testa hi-kvadrat (5,54) je večja od kritične (3,84), stopnji 1 prostosti in p &lt; 0,05.</p>
			<h2><span>3.2 </span>Uspešnost zatičnih zatrditev skupine PEG</h2>
			<p>Vsi operirani prsti so bili krajši in debelejši kot pred operacijo, delež zatrditve je bil visok (pri 47 od 50 bolnikov oziroma 3 od 61 prstov). Maluniona sta bila 2, prava psevdoartroza 1. Kljub bistveno zmanjšanim bolečinam so vsi nadaljevali z uporabo prilagojene obutve kot pred operacijo. Zadovoljnih s posegom je bilo 48 bolnikov in bi ga priporočili prijatelju, dva bi priporočila previdnost pri odločanju za poseg, nihče ni bil izrecno nezadovoljen.</p>
			<p>Izboljšanja glede ocene bolečine in omejitev aktivnosti smo ocenjevali s testom razlike dveh aritmetičnih sredin.</p>
			<p>Ocena bolečine se je pri 50 bolnikih po zatičnih zatrditvah izboljšala od povprečno 15,6 točk ( 0 do 20 točk, s = 8,4) pred operacijo na 31,2 točk (20 do 40 točk, s = 4,8) po operaciji. Izračunana vrednost Z = -11,4 je manjša od Z<sub class="sub">α0,005 </sub>= 2,58 pri p &lt; 0,01.</p>
			<p>Pri omejitvah aktivnosti se je stanje izboljšalo s 3,7 točke (0 do 4, s = 1,7) pred, na 5,9 točk (0–10, s = 2,7)po posegu ( Z = -6,6 &lt; Z<sub class="sub">α0,005 </sub>= 2,58, p &lt; 0,01).</p>
			<p>Kljub zadovoljstvu s posegom so bolniki še nadalje uporabljali prilagojeno oz. ortopedsko&#160;<span class="xref">(7</span><span class="xref">)</span> obutev.</p>
			<p>Pri petih bolnikih smo poskus zatične zatrditve ocenili kot neuspešen. Pri 2 bolnicah rentgenska slika ni pokazala kostnega preraščanja (klinično brez težav ali očitnih deformacij). Pri 1 bolnici je, najverjetneje pri prevezah, prišlo do izpaha zatiča iz utora in zaraščanja v stranskem položaju (bolnica je zadovoljna, skorajda brez bolečin, smer in oblika prsta sta ji sprejemljivi). Pri 1 bolnici se je prst zarastel v hiperekstenziji, brez aktivne dorzifleksije že od prej zaradi zarastlin po večkratnih posegih. Enkrat smo imeli pravo psevdoartrozo s simptomi.</p>
			<p>Pri dveh bolnicah je sicer prišlo do zloma zatiča (1 ob operaciji, 1 ob prevezah v zdravstvenem domu), vendar je pri obeh prišlo do kostnega preraščanja brez kliničnih težav, zato smo zatrditvi ocenili kot uspešni.</p>
			<p>Pred operacijo so imeli vsi bolniki fiksirano deformiran vsaj en prst z bolečim otiščancem. Po korekciji je imelo 9 bolnikov prste brez bolečih otiščancev. Kar 39 bolnikov, vključno z bolnico s končno psevdoartrozo, je bilo po operaciji brez lokalnih otiščancev, imeli pa so še nekaj občasnih bolečin, bistveno manjših kot pred operacijo, na mestu zatrditve. Oblika in položaj prstov 2 bolnic sta bila slaba (1 medialni malunion in 1 malunion v hiperekstenziji).</p>
			<h1><span>4 </span>Razpravljanje</h1>
			<p>Deformacije malih prstov stopal so pretežno težava bolnic srednje in starejšega obdobja življenja. Največkrat je prizadet drugi prst v obliki „kladivaste“ (<italic class="em">angl.</italic> hammer toe) deformacije&#160;<span class="xref">(6)</span>.</p>
			<p>Najpogostejša tehnika zatrditev IF sklepov prstov stopal je s pomočjo KI. Tehnika je sorazmerno enostavna, njene slabosti pa so šibka rotacijska stabilnost in kompresija med kostnima deloma, možnost okužbe ob igli, potek igle skozi neprizadet DIF sklep in po vsej dolžini izravnan prst&#160;<span class="xref">(8,11)</span>. Fiksiranje traja največkrat 6 tednov. V primerjavi s 3-tedenskim fiksiranjem je bilo pri daljšem manj povrnitev deformacij in neželene gibljivosti transfiksiranega sklepa, a brez razlik pri zapletih&#160;<span class="xref">(16)</span> Možnih zapletov je veliko. Avtorji poročajo o okužbah ob igli in v rani, omajanju in premikih, izpadu, ukrivljenju, zlomu igel&#160;<span class="xref">(8,11,3,4)</span>, o bolečinah na mestu izstopa igle na vrhu prsta in bolečinah pri odstranitvi, okvarah hrustanca ali celo nenačrtovanih zatrditvah sosednjih sklepov&#160;<span class="xref">(3)</span>, preveč iztegnjenih prstih in deformacijah DIF sklepov po zatrditvi PIF&#160;<span class="xref">(4)</span>. Zadovoljstvo s tehniko KI je okoli 85 %&#160;<span class="xref">(6)</span>. Stopnja revizij je od 2,5 % (Zingasa in sod. v Catena in sod.&#160;<span class="xref">(3)</span>) do okoli 10 %&#160;<span class="xref">(15)</span>. Kramer in sodelavci&#160;<span class="xref">(17)</span> so v seriji 1.115 zatrditev s KI pri 876 bolnikih, ki jih je opravil 1 kirurg, našli premik igel 94-krat, 2-krat zlomljeno iglo, 9 gnojenj ob iglah, 150 ponovitev deformacij, t. i. malalignament (slaba usmeritev prstov) pri 55 prstih. Ponovno so morali operirati 94 prstov. Motnje prekrvitve so ugotavljali v 18 primerih, 10 prstov so morali amputirati.</p>
			<p>Zaradi pogostih zgodnjih zapletov in ne povsem predvidljivega izida se iščejo tehnike, ki bi omogočale dobro stabilnost na mestu zatrditve, visoko stopnjo preraščanja v ugodnem položaju ter manj zapletov.</p>
			<p>Konkel in sod.&#160;<span class="xref">(16)</span> poročajo o fiksiranju z resorbilno iglo. Stopnja kostnega preraščanja je bila 73 %, fibrozne zatrditve 19 %, Imeli so 2 zatrditvi DIF sklepov, 11 ohlapnih prstov od 48, 7 medialnih in 1 lateralno angulacijo, 3 deformacije t. i. „mallet“ (po korekciji PIF). Z rezultatom je bilo vseeno zadovoljnih 91 % bolnikov.</p>
			<p>Kane in Klimartin&#160;<span class="xref">(13)</span> opisujeta rezultate po tenodezah PIF sklepov zaradi deformacij t. i. „hammertoe“ brez fiksiranja. Trudili so se izogniti ohlapnosti, vendar so imeli vseeno 18 od 100 prstov (80 bolnikov) ohlapnih (<italic class="em">angl.</italic> floating), 4 povrnitve deformacij, 3 okužbe mehkih tkiv ter po 1 primer rotacijske napake, lateralne deviacije prsta, oteklega prsta in hiperekstenzije na mestu deze. Imeli pa so le 2 reviziji in nihče od operirancev ni bil povsem nezadovoljen.</p>
			<p>V zadnjih letih je na trgu vrsta tehnik, ki zatrditev omogočajo s kostnimi vsadki.</p>
			<p>Fazal, Lawrence in Williams&#160;<span class="xref">(8)</span> so imeli pri uporabi dvokomponentnega vsadka StayFuse pri 140 bolnikih 95 % prstov klinično brez težav kljub le 73 % rentgensko vidnega kostnega preraščanja. Imeli so 8 zapletov, vezanih na vsadek: 1-krat preboj kortikalne kosti, 6 razmikov komponent (4 od teh so potrebovali revizijo), 1 zlom vsadka. Stopnja revizij je bila v njihovi seriji 3,3 %. Z zdravljenjem je bilo 61,1 % zelo zadovoljnih, 33,5 % zadovoljnih in 5 % nezadovoljnih.</p>
			<p>Ellington, Andreson,Davis, Cohen in Jones&#160;<span class="xref">(7)</span> so z vsadkom StayFuse dosegli v 60,5-odstotno kostno preraščanje pri primarnih in 53,8-odstotno pri revizijskih operacijah. Pri 13,2 % oblika prsta ni bila idealna v koronarni ravnini in 5 % v sagitalni. Pojav nonuniona opisujejo v 55,3 %, vendar so bili le trije bolniki ponovno operirani: 1 zaradi omajanja vsadka v kostnem kanalu, 1 zaradi zloma vsadka, 1 pa je potreboval še korekcijo na ravni MTP sklepa.</p>
			<p>Ob uporabi vsadka Smart Toe® je bilo vseh 29 bolnikov (53 prstov) v seriji Catena, Doty, Jastifer, Coughlin in Stevens&#160;<span class="xref">(3)</span> zadovoljnih. Imeli so le 1 manjšo rotacijsko deformacijo, 81 % je imelo rentgensko vidno kostno preraščanje, 87 % se jih je lahko brez težav vrnilo k aktivnostim pred operacijo. So pa področje še dodatno fiksirali za 3–4 tedne s KI. Avtorji ugotavljajo, da je stopnja kostnega preraščanja podobna kot v njihovi prejšnji študiji&#160;<span class="xref">(3)</span> o učvrstitvi IF zatrditev s KI in poudarjajo, da vezivno preraščanje ni nujno povezano s slabšim rezultatom.</p>
			<p>Coillard, Petri, Damme, Deprez in Laffenetre&#160;<span class="xref">(4)</span> so z vsadkom SmartToe dosegli v 83,8 % kostno preraščanje in v 98 % zadovoljstvo bolnikov. Uspeli so zmanjšati angulacijo v PIF sklepih s povprečno 40,3 % na 13,5 %. Vendar pa so opažali t. i. deformacije „mallet“ DIF skepov v 23 %, najverjetneje zaradi izravnave v področju PIF.</p>
			<p>Pri starejših bolnikih je možno problematični prst tudi amputirati, predvsem zaradi hitrega okrevanja. Galletine in DeOrio&#160;<span class="xref">(9)</span> poročata o uspešnem lajšanju bolečin, izboljšanju funkcije in manj težavah z obutvijo po amputacijah pri starejših bolnikih samo s hudo bolečo deformacijo drugega prsta (povprečna starost 78, rang od 72 do 86 let). V njihovi seriji ni prišlo do poslabšanja odklonov palcev.</p>
			<p>Mittag in Wulker&#160;<span class="xref">(1)</span>, Arnold&#160;<span class="xref">(2)</span>, Coughlin&#160;<span class="xref">(5)</span> ter Shirzada, Kiesaua in DeOrio&#160;<span class="xref">(24)</span> poudarjajo, da se verjetnost neugodnega rezultata zdravljenja pomembno zmanjša, če izbira načina kirurškega zdravljenja temelji na mehanizmu nastanka deformacije oziroma recidiva. Primer tehnike, ki je bolj usmerjana na mehanizem deformacije kot na posledice, je prenos kite globokega fleksorja v ekstenzor (Myerson in Jung&#160;<span class="xref">(20)</span>).</p>
			<p>Eden najbolj neugodnih zapletov IF zatrditev je ohlapen prst (<italic class="em">angl.</italic> floating toe). Reševanje tega je zapleteno in nepredvidljivo. Myerson in Filippi&#160;<span class="xref">(17)</span> sta z vstavitvijo spongioznega vsadka in pričvrstitvijoo s KI dosegla kostno preraščanje v 75 %. Zadovoljnih je bilo 11 od 12 bolnikov, 4 okužbe so zdravili peroralno z antibiotikom, dva sta imela težave s prekrvitvijo vršička operiranega prsta, kar pa se je sámo umirilo.</p>
			<p>V naši seriji nismo imeli takih ohlapnosti prstov na mestu zatrditve ali v višini MTF sklepov. Res pa v tej seriji tudi nismo obsežneje korigirali celotnih posameznih stebrov v smislu hkratnih korekcij z npr. Weilovimi osteotomijami, sproščanji ali prenosi tetiv.</p>
			<p>V prispevku sicer prikazujemo tudi svoje zaplete pri učvrstitvi zatrditev deformiranih bolečih prstov nog s KI, vendar predvsem kot razlog za iskanje drugih tehnik. Naši in zapleti drugih avtorjev&#160;<span class="xref">(3,4,8,</span><span class="xref">11,16,17)</span> naj bi spodbudili zainteresirane bralce k presoji lastnih rezultatov in morebitnemu razmisleku o drugih načinih zatrditev.</p>
			<p>Ker so tehnike z vsadki sorazmerno drage, zlasti, če je potrebna korekcija več prstov, poseg pa v okviru javnega zdravstva ni visoko vrednoten, smo se mi odločili preizkusiti tehniko zatične zatrditve.</p>
			<p>Z zatičnimi zatrditvami smo dosegli visoko stopnjo kostnih zatrditev (58/61 prstov, pri 47 od 50 bolnikov), zadovoljstva s posegom (48 od 50 ), malo neugodnih končnih oblik prstov (2 maluniona in 1 hiperekstenzija), zapletov pa je bilo malo. Res pa je praktično vse korekcije opravil avtor oziromaje bil prisoten pri posegih drugih kirurgov. Verjamemo, da bi bili rezultati drugačni, če bi tak način uporabljali neizkušeni kirurgi ali pa tisti, ki zatrditve IF sklepov opravljajo le občasno.</p>
			<p>Vidimo, da nobena od današnjih tehnik ni idealna, kljub temu pa je stopnja zadovoljstva s posegom praviloma visoka. Prednost KI tehnike je enostavnost, ima pa številne možne zaplete. Podobno velja tudi za resorbilne igle. Tenoteza brez fiksiranja ni dovolj čvrsta. Vsadki nosijo s sabo vse potencialne slabosti in prednosti tujkov v kostnini. Praviloma so tudi dragi, kar je v Sloveniji pomemben dejavnik. Zato predstavljamo tehniko zatične zatrditve IF sklepov, ki se je v preteklosti v Sloveniji že uporabljala, danes pa je skoraj neznana.</p>
			<h1><span>5 </span>Zaključki</h1>
			<p>V Splošni bolnišnici Jesenice smo z zatičnimi zatrditvami IF sklepov prstov stopal začeli leta 2008 in izkušnje do danes niso slabe. Zapletov je bilo v naši seriji malo, stopnja zaraščanja pa velika. Je pa tehnika bolj zahtevna in ni priporočljiva za občasno uporabo ali za neizkušene kirurge.</p>
			<p>Prednosti. Ni tujih materialov, migracij ali izpadanja KI, dodatnih skrbi glede oskrbe KI ob prevezah, odstranjevanj fiksirnega sredstva. Niso potrebni nestandardni kirurški inštrumenti. Možno je prilagoditi obliko prsta obliki sosednjih prstov. Tehnika je predvidljiva, ponovljiva, zanesljiva in poceni, poseg pa izvedljiv v lokalni anesteziji. V primeru tehničnih težav ob sami operaciji ali kasneje je še vedno možen prehod na druge tehnike fiksiranja, npr. s KI.</p>
			<p>Slabosti. Sama tehnika je zahtevnejša od tehnike učvrstitve s KI in je primernejša za izkušene kirurge. Obstaja nevarnost zloma zatiča, predrtja kosti ob oblikovanju utora med operacijo, kakor tudi možnost omajanja, izpaha ali zloma zatiča ob prevezah ali z nepravilnim razgibavanjem.</p>
			<p>Sklep. Zatična zatrditev IF sklepov prstov nog je zanesljiva in ponovljiva možnost, ki jo, zlasti kirurgi, ki se ukvarjajo s patologijo stopal, ne bi smeli zanemarjati.</p>
			<h1><span>6 </span>Seznam kratic</h1>
			<p class="ul"><span>•</span>DIF – distalni interfalangealni sklep</p>
			<p class="ul"><span>•</span>KI – Kirschnerjeva igla</p>
			<p class="ul"><span>•</span>MTF – metatarzofalangealni sklep</p>
			<p class="ul"><span>•</span>PIF – proksimalni interfalangealni sklep</p>
			<p class="ul"><span>•</span>IF – interfalangealni sklep</p>
		</article>
	</body>
</html>
