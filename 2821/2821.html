<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2821</title>
	</head>
	<body id="x2821" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2821</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> <span class="discipline-en">Microbiology and immunology</span>, Stomatology, Neurobiology, Oncology, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> <span class="discipline-sl">Mikrobiologija in imunologija</span>, Stomatologija, Nevrobiologija, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, <span class="article-type-en">Short scientific article</span>, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, <span class="article-type-sl">Klinični primer</span>, Strokovni članek</p>
			<p class="slug"><bold class="strong">@running-header:</bold> <span class="running-header">Redek zaplet primarne okužbe z virusom Epstein-Barr</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | maj – junij 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | May – June 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Otroški in šolski dispanzer, Zdravstveni dom Škofja Loka, Škofja Loka, Slovenija</p>
			<p class="aff lang-sl"><span class="ref-aff">2</span> Pediatrična služba, Splošna bolnišnica Jesenice, Jesenice, Slovenija</p>
			<p class="aff lang-en"><span class="ref-aff">1</span> Community health centre Škofja Loka, Škofja Loka, Slovenia</p>
			<p class="aff lang-en"><span class="ref-aff">2</span> Children’s Ward, Jesenice general hospital, Jesenice, Slovenia</p>
			<p class="label">Korespondenca/Correspondence:</p>
			<p class="correspondence">Katja Jarc Georgiev, e:&#160;katja.jarc@gmail.com</p>
			<p class="label">Ključne besede:</p>
			<p class="keywords lang-sl">infekcijska mononukleza; akutni akalkulozni holecistitis; virus Epstein-Barr</p>
			<p class="label">Key words:</p>
			<p class="keywords lang-en">infectious mononucleosis; acute acalculous cholecystitis; Epstein-Barr virus</p>
			<p class="history">Prispelo: 6. 3. 2018 Sprejeto: 5. 12. 2018</p>
		</sidebar>
		<article>
			<h1 class="title lang-sl">Redek zaplet primarne okužbe z virusom Epstein-Barr: klinični primer in kratek pregled literature</h1>
			<h1 class="title lang-en" lang="en-US">Rare complication of primary infection with Epstein-Barr virus: a case report and short review of literature</h1>
			<p class="author" lang="en-US"><span class="given-name">Katja</span> <span class="surname">Jarc Georgiev</span>,<sup class="sup">1</sup> <span class="given-name">Tina</span> <span class="surname">Ahačič</span>,<sup class="sup">2</sup> <span class="given-name">Peter</span> <span class="surname">Najdenov</span><sup class="sup">2</sup></p>
			<h1 class="abs">Izvleček</h1>
			<p class="abs">Akutni akalkulozni holecistitis (AAH) je redek zaplet primarne okužbe z virusom Epstein-Barr (EBV). Opisujemo primer 17-letnega fanta, pri katerem je bil zaradi bolečin v trebuhu, izrazitega bruhanja, tonzilitisa ter splenomegalije postavljen sum na infekcijsko mononukleozo. Slednja je bila potrjena s hitrim aglutinacijskim testom za dokaz heterofilnih protiteles razreda IgM proti EBV. Ultrazvočno je bila vidna zadebeljena in razslojena stena žolčnika v odsotnosti žolčnih kamnov. Ob konzervativnem zdravljenju z antibiotikom širokega spektra, analgetično in rehidracijsko terapijo je prišlo do popolne ozdravitve. V slovenski literaturi opisa podobnega primera AAH še nismo beležili, zato želimo z opisanim primerom opozoriti na možnost redkega zapleta – AAH med prebolevanjem okužbe s sicer pogosto prisotnim virusom.</p>
			<h1 class="abs">Abstract</h1>
			<p class="abs">Acute acalculous cholecystitis (AAC) is a rare complication of primary infection with Epstein-Barr virus (EBV). A 17-year old male was admitted to the hospital due to abdominal pain, severe vomiting, tonsillitis and splenomegaly. Infectious mononucleosis was suspected and confirmed using agglutination test to detect heterophile antibodies IgM against EBV. Ultrasonography showed thickened and stratified gallbladder wall with no gallstones. Full recovery following conservative therapy with a broad-spectrum antibiotic, analgesic and rehydration therapy was noted. To our knowledge, this is the first case of EBV related AAC in the Slovenian medical literature. AAC is a possible severe complication of infection with EBV and should be taken into consideration in cases of EBV infection presenting with severe abdominal pain.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Jarc Georgiev K, Ahačič T, Najdenov P. [Rare complication of primary infection with Epstein-Barr virus: case report and short review of literature]. Zdrav Vestn. 2019;88(5–6):276–81.</p>
			<p class="doi"><bold class="strong">DOI:</bold> 10.6016/ZdravVestn.2821</p>
			<h1><span>1 </span>Uvod</h1>
			<p>Akutni akalkulozni holecistitis (AAH) je akutna bolezen žolčnika v odsotnosti žolčnih kamnov&#160;<span class="xref">(1)</span>. Za razliko od odraslih, pri katerih je prisoten v le 5–10 %, je pri otrocih prav AAH najpogostejša oblika akutnega holecistitisa (50–70 %)&#160;<span class="xref">(1,2)</span>. Čeprav je bil v literaturi opisan predvsem kot zaplet obsežnih poškodb ali opeklin, hudih sistemskih bolezni (Mb. Kawasaki, sistemski lupus eritematosus, nefrotski sindrom), popolne parenteralne prehrane in hude dehidracije, je pri dotlej imunokompetentni pediatrični populaciji največkrat posledica okužb z različnimi povzročitelji&#160;<span class="xref">(1,</span><span class="xref">3,4)</span>. Razvoj AAH tako pri odraslih kot pri otrocih so zabeležili ob okužbi z bakterijami (<italic class="em">Brucella </italic>spp., <italic class="em">Campylobacter jejuni, </italic><italic class="em">Coxiella burnetii, Leptospira </italic>spp, <italic class="em">Mycobacterium </italic>spp., <italic class="em">Salmonella </italic>spp in <italic class="em">Vibrio </italic><italic class="em">cholerae</italic>), glivami (<italic class="em">Candida </italic>spp), virusi (virus hepatitisa A in B – HAV, HBV, virus Epstein-Barr – EBV, citomegalovirus – CMV in flavivirus) in paraziti (<italic class="em">Plasmodium </italic>spp, <italic class="em">Ascaris lumbricoides </italic>in <italic class="em">Echinococcus</italic>); najpogosteje pa so opisane okužbe z EBV in HAV&#160;<span class="xref">(1,5)</span>. V članku opisujemo primer AAH ob primarni okužbi z EBV.</p>
			<h1><span>2 </span>Prikaz primera</h1>
			<p>Sedemnajstletnega fanta so napotili za sprejem zaradi 14 dni trajajoče slabosti, utrujenosti in zmanjšanega teka. Na dan sprejema je pričel tožiti za bolečino v epigastriju, ki se je slabo odzivala na zdravljenje s pantoprazolom ter metamizolom. Dotlej je bil fant zdrav in ni prejemal nobenih zdravil. Ob sprejemu je bil utrujenega videza, bled, brez vročine, ugotavljali smo blago vneto žrelo, tonzile pa so bile brez znakov vnetja. Trebuh je bil v ravni prsnega koša, na otip močno občutljiv v področju žličke ter zgornjega desnega kvadranta, jetra in vranica na otip niso bila povečana. Peristaltika je bila slišna v vseh štirih kvadrantih. Preostali somatski status je bil v mejah normale. V laboratorijskih izvidih je bila prisotna blaga levkocitoza (13.70 × 10<sup class="sup">9</sup>/L v diferencialni krvni sliki pa 78 % limfocitov, 4 % monocitov, 3 % paličastih nevtrofilcev, 15 % segmentiranih nevtrofilcev) ter blago povišane vrednosti C-reaktivnega proteina 5,1 mg/L (referenčna vrednost (RV) 0–3,5 mg/L). Vrednosti elektrolitov in dušičnih retentov so bile v mejah normale. Na oddelku smo fanta sprva obravnavali, kot da ima akutno vnetje želodčne sluznice in uvedli parenteralno zdravljenje z zaviralcem histaminskega receptorja H2, analgetiki ter predpisali želodčno dieto. Drugi dan hospitalizacije se je bolečina pričela stopnjevati, fant pa je pričel bruhati. V kliničnem statusu smo beležili pojav povečanih in hiperemičnih tonzil z oblogami, vranica je postala tipna. Kontrolni laboratorijskih izvidi so pokazali povišane vrednosti celokupnega bilirubina 63 µmol/L (RV:3–17 µmol/L), direktnega bilirubina 42 µmol/L (RV: 0–3 µmol/L), aspartatne aminotransferaze 9,23 µkat/L (RV: 0,01–0,58 µkat/L), alaninske aminotransferaze 16,48 µkat/L (RV: 0,01–0,74), gamma-glutamil transferaze 5,00 µkat/L (RV 0,03–0,70 µkat/L), amilaze 3.53 µkat/L (RV: 0.01–1.92 µkat/L) in lipaze 21.73 µkat/L (RV: 1.21–6.55 µkat/L).</p>
			<p>V sklopu diagnosticiranja patoloških vrednosti jetrnih encimov smo opravili obsežne mikrobiološke preiskave. S hitrim aglutinacijskim testom, temelječim na Paul Brunnellovi reakciji, smo ugotavljali prisotnost heterofilnih protiteles razreda IgM proti EBV (PB-HA), kar kaže na najverjetnejšo akutno okužbo z virusom EBV. Prav tako so bili povišani titri protiteles CMV, ugotovljeni s serološko kemiluminiscenčno metodo <italic class="em">(</italic><italic class="em">angl.</italic><italic class="em"> </italic>Chemiluminescence Assay, CLIA) in sicer IgM: 33,2U/ml, IgG: 129,00 U/ml. Hitri streptokokokni antigenski test iz žrela je bil negativen. Izključili smo morebitno okužbo s HAV in HCV. Pri testiranju na okužbo z virusom hepatitisa B (HBV) je bil HBV površinski antigen (HBs Ag) negativen, vrednosti protiteles IgG proti površinskemu antigenu hepatitisa B (anti HBs) pa pozitivne, kar sovpada z imunskim odgovorom po cepljenju. Hemokulturi sta bili sterilni. Odvzeto je bilo tudi blato, v katerem smo z encimsko imunsko metodo (<italic class="em">angl.</italic> Enzyme-Linked Immunosorbent Assay, ELISA) ugotavljali prisotnost antigena za bakterijo Helicobacter pylori (HP).</p>
			<p>Opravili smo ultrazvočni pregled (UZ) trebuha, ki je prikazal skrčen žolčnik, katerega stena je bila zadebeljena (1–1,5 cm) in razslojena, ob jetrih je bila vidna majhna količina proste tekočine. Čeprav svetlina žolčnika ni bila pregledna, znakov za konkremente ni bilo videti, žolčni vodi pa niso bili razširjeni. Prisotna je bila povečana vranica premera do 16 cm ter reaktivno spremenjene, povečane bezgavke v zgornjem delu trebuha. Pri fantu smo nadaljevali že uvedeno zdravljenje, dodatno pa je prejemal še antiemetik (setronon). Četrti dan hospitalizacije smo ponovili UZ, ki je potrdil diagnozo AAH. Po posvetu s kirurgi smo pri fantu nadaljevali konzervativno zdravljenje in uvedli antibiotično zdravljenje z amoksicilinom s klavulonsko kislino. Postopoma se mu je splošno stanje izboljšalo, bolečina in tonzilitis sta izzvenela, v laboratorijskih izvidih smo beležili upadanje vrednosti jetrnih encimov. Deseti dan hospitalizacije smo fanta odpustili v domačo oskrbo s peroralnim antibiotikom, UZ ob odpustu pa je prikazal normalno razpet žolčnik brez vidnih patoloških sprememb. Tri mesece po zaključku hospitalizacije je bil fant primerno telesno zmogljiv, biokemični izvidi jetrnih funkcij so dosegli referenčno območje.</p>
			<p>Zaradi pozitivnega HP antigena v blatu smo pri fantu po zaključku antibiotičnega zdravljenja z amoksicilinom s klavulonsko kislino uvedli trotirno eradikacijsko zdravljenje HP s klindamicinom, amoksicilinom in z zaviralcem protonske črpalke. Kontrolni vzorec blata, testiran na HP antigen 8 tednov po zaključku eradikacijskega zdravljenja, je bil negativen.</p>
			<h1><span>3 </span>Razpravljanje</h1>
			<p>AAH je redek zaplet primarne EBV okužbe. Od leta 2000 je bila med pediatrično populacijo opisanih 23 primerov&#160;<span class="xref">(6-26)</span>, ki so jih pretežno beležili v Evropi, med njimi kar v sedmih primerih v Grčiji&#160;<span class="xref">(7,8,11-13,20</span><span class="xref">)</span>. V tem članku prvič predstavljamo primer AAH v sklopu okužbe z EBV v slovenski medicinski literaturi na osnovi kliničnega primera.</p>
			<p>Klinična slika AAH je raznolika in nespecifična, toda med kliničnimi simptomi se pri otrocih najpogosteje pojavljata vročina in bolečina v trebuhu&#160;<span class="xref">(1)</span>. Tako kot v večini opisanih primerov je bila tudi v našem primeru v ospredju bolečina v trebuhu, ki je bila razlog za obisk zdravnika. Ob sprejemu je bil prisoten blag faringitis, toda tipična klinična slika infekcijske mononukleoze (IM) z generalizirano limfadenopatijo in vročino je izostala&#160;<span class="xref">(12)</span>. Na možnost okužbe z EBV nas je napeljala šele prisotnost splenomegalije in tonzilitisa z oblogami drugi dan hospitalizacije. Prav tako je fant navajal prodromalne znake IM z občutkom slabosti, utrujenosti ter zmanjšanim tekom, ki so se pojavili štirinajst dni pred bolečino v trebuhu.</p>
			<p>Čeprav UZ merila za postavitev diagnoze AAH ostajajo nedorečena, se v literaturi najpogosteje uporabljajo naslednji opisi: odsotnost žolčnega kamna, razslojena in zadebeljena stena žolčnika (&gt; 3,5–4 mm), razširjeni žolčnik, periholecistična tekočina, lokalizirana občutljivost (ultrazvočni Murphyev znak) in prisotnost drobirja (<italic class="em">angl.</italic><italic class="em"> </italic>sludge) v žolčniku. Za postavitev diagnoze morata biti pozitivna vsaj dva od naštetih znakov ob ustrezni klinični sliki; pri fantu so bili prisotni kar štirje&#160;<span class="xref">(1,27,28</span><span class="xref">)</span>.</p>
			<p>Čeprav patogeneza AAH ob EBV okužbi ni popolnoma znana, se v literaturi omenjata dva mehanizma: vnetno sistemsko dogajanje in/ali staza žolča&#160;<span class="xref">(25,27,29,30)</span>. Ključno vlogo sistemskega vnetja nakazuje analiza Kottanattuja s sodelavci&#160;<span class="xref">(31)</span> do leta 2016 objavljenih kliničnih primerov AAH, kjer le pri enem od 37 bolnikov v laboratorijskih izvidih ugotavlja holestatski vzorec&#160;<span class="xref">(25)</span>. Prav tako bi lahko z mehanizmom sistemskega vnetja pojasnili ostale zaplete IM, kot npr. akutni pankreatitis&#160;<span class="xref">(31)</span>.</p>
			<p>Po drugi strani žolč lahko zaradi snovi, kot so β-glukoronidaza in lizofosfatidilholin, neposredno povzroča poškodbo sluznice žolčnika, sproščanje provnetnih citokinov in razvoj holecistitisa&#160;<span class="xref">(5</span><span class="xref">,27,32-34)</span>. Dodatno pa naj bi k nastanku znotraj jetrne holestaze prispevali portalni limfadenitis z ekstrinzično obstrukcijo cističnega voda, neposredna poškodba hepatocitov, povzročena z EBV okuženimi citotoksičnimi limfociti in genetski polimorfizem encimov, udeleženih v poteh sinteze in prenosa sestavin žolča&#160;<span class="xref">(1,5,34-36)</span>. Slednje bi pojasnilo težji potek okužbe pri osebah z Gilbertovim sindromom s homozigotno ali heterozigotno mutacijo UGTA1*28, kar je opisal Attilakos s sodelavci&#160;<span class="xref">(11)</span>. Toda pri fantu se za genetsko diagnostiko nismo odločili. Pri nastanku AAH pa naj bi igral pomembno vlogo tudi estrogen z njegovim spodbujevalnim vplivom na tvorbo vnetnih mediatorjev, kar bi pojasnilo dejstvo, da so večino primerov AAH opisali pri ženskah&#160;<span class="xref">(12,34,</span><span class="xref">37)</span>.</p>
			<p>Z izjemo holecistektomije v enem opisanem primerju, je bilo v preostalih primerih AAH zdravljenje konzervativno s parenteralnim rehidracijskim in analgetičnim zdravljenjem ter nutritivno podporo&#160;<span class="xref">(12,31)</span>. V večini opisane literature so ob postavitvi diagnoze AAH uvedli zdravljenje z enim ali s kombinacijo antibiotikov širokega spektra, kot npr. amoksicilin s klavulansko kislino ali kombinacijo ceftazidima, gentamicina in metronidazola&#160;<span class="xref">(7,</span><span class="xref">10,26)</span>. Toda Agergaard s sodelavci&#160;<span class="xref">(38)</span> je pri pregledu primerov tako pediatrične kot odrasle populacije ugotavljal, da tudi takrat, ko antibiotik ni bil uveden, bolezen ni potekala huje. Tako se uvedba antibiotika pri diagnozi AAH v sklopu EBV prepušča odločitvi zdravnika v posameznem primeru.</p>
			<p>Pri fantu smo beležili povišane titre anti-CMV IgM in izraziteje anti-CMV IgG protiteles, določene z metodo CLIA, kar bi lahko kazalo na sočasno subakutno okužbo z virusom CMV. Dostopna literatura navaja, da ob sočasni okužbi z EBV in CMV klinična slika IM poteka atipično, intenzivneje in kompleksneje, predvsem pri adolescentih&#160;<span class="xref">(39)</span>. Toda zaradi znižane imunosti, kot posledice upada razmerja med CD4/CD ob okužbi z EBV, bi lahko prišlo tudi do reaktiviranja latentne okužbe z virusom CMV&#160;<span class="xref">(39-41)</span>. Dodatno pa je Nishikawa s sodelavci ugotavljal, da akutna okužba z EBV lahko povzroči navzkrižno reakcijo s sintezo protiteles proti proteinu M (<italic class="em">angl.</italic> anti M protein antibodies) drugih herpes virusov, med katere se uvršča tudi CMV&#160;<span class="xref">(42)</span>. Pri fantu se za nadaljnjo diagnostično opredelitev morebitne CMV okužbe nismo odločili, zaradi česar rezultatov serologije z zanesljivostjo ne moremo tolmačiti. </p>
			<p>Prav tako smo med mikrobiološkimi preiskavami pri preiskovancu v vzorcu blata ugotavljali pozitiven antigen na HP. HP se v literaturi omenja kot potencialni etiološki dejavnik za nastanek akutnega in kroničnega kalkuloznega holecistisa, toda morebitne povezave med AAH in okužbo s HP v dostopni literaturi nismo zasledili&#160;<span class="xref">(43,44,45,46)</span>.</p>
			<h1><span>4 </span>Zaključek</h1>
			<p>V pediatrični populaciji je AAH najpogostejša oblika holecistitisa. Pri imunokompetetnih otrocih je etiologija najpogosteje virusna, največkrat pa gre za EBV&#160;<span class="xref">(1)</span>. V primeru suma na IM s hudo bolečino v trebuhu je smiselno opraviti UZ ter biokemične označevalce jetrne funkcije. Običajno se bolezen zdravi simptomatsko in ima ugodni izid. Mnenja o potrebi uvedbe antibiotične terapije pa ostajajo deljena, čeprav so pri večini v literaturi opisanih primerov uvedli enega od antibiotikov širokega spektra.</p>
			<h1><span>5 </span>Privolitev</h1>
			<p>Za objavo prispevka smo pridobili dovoljenja bolnika, ki je do oddaje predstavitve primera dopolnil že 18 let.</p>
		</article>
	</body>
</html>
