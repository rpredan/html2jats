<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2830</title>
	</head>
	<body id="x2830" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2830</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, <span class="discipline-en">Neurobiology</span>, Oncology, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, <span class="discipline-sl">Nevrobiologija</span>, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Zgradba in delovanje možganskih omrežij</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | marec – april 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | March – April 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinični oddelek za bolezni živčevja, Nevrološka klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> Oddelek za psihologijo, Filozofska fakulteta, Univerza v Ljubljani, Ljubljana, Slovenija</p>
			<p class="aff lang-en"><span class="ref-aff">1</span> Department of Neurology, Division of Neurology, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">2</span> Department of Psychology, Faculty of Arts, University of Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Rok Berlot, e:&#160;rok.berlot@gmail.com</p>
			<p class="label">Ključne besede:</p>
			<p class="keywords lang-sl">možganska omrežja; konektivnost; teorija grafov; slikovne preiskave možganov; magnetnoresonančno slikanje</p>
			<p class="label">Key words:</p>
			<p class="keywords lang-en">brain networks; connectivity; graph theory; neuroimaging; magnetic resonance imaging</p>
			<p class="history">Prispelo: 4. 4.2018 Sprejeto: 15. 11. 2018</p>
		</sidebar>
		<article>
			<h1 class="title lang-sl">Zgradba in delovanje možganskih omrežij</h1>
			<h1 class="title lang-en" lang="en-US">Structure and function of brain networks</h1>
			<p class="author" lang="en-US"><span class="given-name">Rok</span> <span class="surname">Berlot</span>,<sup class="sup">1</sup> <span class="given-name">Grega</span> <span class="surname">Repovš</span><sup class="sup">2</sup></p>
			<h1 class="abs">Izvleček</h1>
			<p class="abs">V zadnjih letih je t. i. omrežna perspektiva prispevala k boljšemu razumevanju delovanja možganov pri zdravih posameznikih in bolnikih z boleznimi živčevja. Razvoj neinvazivnih slikovnih metod in uporaba matematičnih orodij teorije grafov sta omogočila proučevanje zgradbe in delovanja možganskih omrežij. Povezave v strukturnih omrežjih lahko rekonstruiramo s pomočjo difuzijskega magnetnoresonančnega slikanja, funkcijske slikovne metode pa omogočajo proučevanje funkcijskih omrežij. Možganske sposobnosti so odvisne od topologije omrežij, ki omogočajo tako segregacijo funkcije kot tudi integrativno procesiranje informacij. Prispevek je dostopen uvod v osnove teorije grafov in nevroznanosti omrežij. Predstavi mere topologije omrežij in osnovne značilnosti možganskih omrežij pri človeku. Članek pojasni, kako bolezenski procesi prizadenejo delovanje možganov kot omrežja, in prikaže primere prenosa v klinično prakso. Izpostavimo tudi nekaj omejitev in izzivov, s katerimi se srečuje to hitro razvijajoče se področje nevroznanosti.</p>
			<h1 class="abs">Abstract</h1>
			<p class="abs">In recent years, the so-called network perspective has led to better understanding of the functioning of the brain in health and disease. The development of non-invasive imaging methods and the use of mathematical tools from graph theory allowed for investigating the structure and function of brain networks. Connections within structural networks can be reconstructed using diffusion magnetic resonance imaging, while functional imaging methods allow for investigating functional networks. The capabilities of the brain are based on network topology, which allows both functional segregation and integrative processing of information. This review represents an accessible introduction to the basic principles of graph theory and network neuroscience. We introduce measures of network topology and basic properties of human brain networks. We explain how neurological and psychiatric disorders affect the functioning of the brain as a network and illustrate the relevance of these findings for clinical practice. We also highlight some limitations of the network approach and future challenges to be addressed in this rapidly developing field of neuroscience.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Berlot R, Repovš G. [Structure and function of brain networks]. Zdrav Vestn. 2019;88(3–4):168–83.</p>
			<p class="doi"><bold class="strong">DOI:</bold> 10.6016/ZdravVestn.2830</p>
			<h1><span>1 </span>Uvod</h1>
			<p>Množico povezav med stotinami milijardami nevronov v človeških možganih si lahko predstavljamo kot omrežje, ki omogoča hitro in vzporedno procesiranje velike količine kompleksnih in raznolikih podatkov. Osnova proučevanja omrežij so matematične metode, ki jih lahko uporabimo za opis značilnosti različnih sistemov med seboj povezanih elementov. Možnost kvantitativne analize omrežij je že dalj časa uveljavljena v družboslovnih vedah, kjer je prispevala k razumevanju tako raznolikih področij, kot so širjenje epidemij gripe, razreševanje konfliktov v društvih, razmerja in vplivi znotraj politične in gospodarske elite ter odnosi med liki v romanih Victorja Hugoja&#160;<span class="xref">(1-5)</span>.</p>
			<p>Zgledu humanistike smo sledili tudi naravoslovni znanstveniki, ki skušamo z omrežji opisati delovanje kompleksnih bioloških sistemov, med drugim možganov. Tako se je področje raziskovanja centralnega živčevja premaknilo od iskanja omejenih »centrov« posameznih dejavnosti k proučevanju možganskih omrežij. Povezave bele možganovine so osnova za porazdeljene vzorce možganske aktivnosti. Ti usmerjajo naše vedenje in se spremenijo pri nevroloških in psihiatričnih boleznih.</p>
			<p>Na področju proučevanja omrežij so se uveljavili tudi slovenski raziskovalci. Poleg nevroznanstvenikov se orodij uspešno poslužujejo računalničarji in informatiki&#160;<span class="xref">(6)</span> ter raziskovalci na drugih medicinskih področjih&#160;<span class="xref">(7)</span>. Plod slovenskega znanja je tudi Pajek, široko uveljavljeni program za prikaz in analizo omrežij&#160;<span class="xref">(8)</span>. Za osvetlitev metod, ki so pomembno preoblikovale proučevanje možganov in že trkajo na vrata klinične rabe, bomo v prispevku opisali osnovne zakonitosti nevroznanosti omrežij.</p>
			<h1><span>2 </span>Teorija grafov in značilnosti arhitekture omrežij</h1>
			<p>V začetku 18. stoletja so se meščani pruskega Königsberga (sedanji Kaliningrad) kratkočasili z uganko o sedmerih mostovih preko reke Pregel. Skušali so najti neprekinjeno pot, ki bi prečkala vsak most natančno enkrat in vodila nazaj do izhodišča. Leonhard Euler je priskrbel matematični dokaz, da takšna pot ne obstaja&#160;<span class="xref">(9)</span>. Osredotočil se je na relativen medsebojni položaj mostov in kopnega, pri čemer ni upošteval natančnih razdalj in geometričnih razmerij. Na ta način je osnoval področje »geometrije položaja«, ki ga danes imenujemo teorija grafov&#160;<span class="xref">(10)</span>.</p>
			<p>Ključna za rabo teorije grafov so torej topološka razmerja znotraj omrežja oz. grafa, ne pa geometrične, geografske ali anatomske razdalje. <italic class="em">Graf </italic>je matematični prikaz omrežja – sistema med seboj povezanih elementov. Sestavljajo ga vozlišča in povezave (<span class="ref-fig">Slik</span><span class="ref-fig">a 1</span>a). <italic class="em">Vozlišča </italic>so osnovni elementi sistema, npr. osebe v družabnih omrežjih. <italic class="em">Povezave </italic>so razmerja med posameznimi pari vozlišč, npr. odnos med dvema osebama. Eden klasičnih prikazov omrežja je tudi <italic class="em">matrika sosednosti</italic>, v kateri vozlišča predstavljajo vrstice in stolpci matrike, povezave pa so prikazane kot vnosi v posamezna polja matrike (<span class="ref-fig">Slik</span><span class="ref-fig">a 1</span>b)&#160;<span class="xref">(11)</span>.</p>
			<div>
				<div id="_idContainer003" class="figure-wrapper">
					<p class="legend"><img src="2830-web-resources/image/zdravvestn-2830-sl-01.png" alt="" /></p>
					<p class="caption"><bold class="blue">Slika 1:</bold> Prikaz omrežij. A) Omrežja sestavljajo vozlišča (krogi) in povezave (črte).</p>
					<p class="caption">B) Prikaz omrežja kot matrike sosednosti. Vrstice in stolpci predstavljajo posamezna vozlišča (označena s črkami). Prisotnost povezave med dvema vozliščema je v matriki označena kot črn kvadrat. Prirejeno po Berlot R.&#160;<span class="xref">(5)</span>.</p>
				</div>
			</div>
			<p>Povezave so lahko neusmerjene (npr. osebi A in B si pošiljata pisma) ali usmerjene od izhodišča proti cilju (npr. oseba A pošilja pisma osebi B). Opredelimo jih lahko tudi kot binarne (npr. izmenjava pisem med A in B poteka ali pa ne poteka) ali pa obtežene (npr. A in B sta si izmenjala določeno število pisem). Vse štiri možne kombinacije usmerjenih/neusmerjenih ter binarnih/obteženih omrežij lahko prispevajo k razumevanju kompleksnih sistemov, vključno z možgani&#160;<span class="xref">(11)</span>.</p>
			<p>Zelo pogosta značilnost kompleksnih realnih omrežij, ki jo velikokrat izkusimo tudi v vsakdanjiku, je »pojav malega sveta«. V večjih socialnih skupnostih je pogosto mogoče dva posameznika povezati preko presenetljivo majhnega števila vmesnih korakov poznanstev&#160;<span class="xref">(12)</span>. Arhitektura malega sveta je značilna za širok razpon bioloških, tehnoloških in družabnih omrežij, med drugim tudi za živčevje&#160;<span class="xref">(13)</span>.</p>
			<h1><span>3 </span>Mere topologije omrežij</h1>
			<p>Z orodji teorije grafov lahko opišemo različne značilnosti omrežne arhitekture. Omrežne mere uporabljamo za kvantitativno oceno lokalnega okolja posameznih vozlišč in ovrednotimo značilnosti globalne omrežne topologije, hkrati pa z njimi ocenimo še pomen posameznega elementa znotraj omrežja (<span class="ref-table">Tabel</span><span class="ref-table">a 1</span>).</p>
			<div>
				<div id="_idContainer004" class="table-wrapper">
					<p class="caption"><bold class="blue">Tabela 1:</bold> Seznam najpogostejših mer topologije omrežij.</p>
					<table id="table001" class="table">
						<colgroup>
							<col />
							<col />
						</colgroup>
						<tbody>
							<tr class="table">
								<td class="table th tr">
									<p class="tbl-fig_th">Nakopičenost</p>
								</td>
								<td class="table tr">
									<p>Delež sosedov kazala, ki so sosedje tudi med sabo. Predstavlja oceno lokalnega okolja posameznega vozlišča.</p>
								</td>
							</tr>
							<tr class="table">
								<td class="table th tr">
									<p class="tbl-fig_th">Značilna dolžina poti</p>
								</td>
								<td class="table tr">
									<p>Povprečna najkrajša dolžina poti med vsemi pari vozlišč v omrežju. Predstavlja mero sposobnosti vzporednega prenosa informacij v omrežju in integriranega procesiranja.</p>
								</td>
							</tr>
							<tr class="table">
								<td class="table th tr">
									<p class="tbl-fig_th">Globalna učinkovitost</p>
								</td>
								<td class="table tr">
									<p>Povprečna obratna najkrajša dolžina poti med vsemi pari vozlišč v omrežju. Gre za mero sposobnosti vzporednega prenosa informacij v omrežju in integriranega procesiranja. Robustnejša mera od značilne dolžine poti, saj je manj občutljiva za posamezna odstopanja in jo lahko izračunamo tudi za nepovezana omrežja.</p>
								</td>
							</tr>
							<tr class="table">
								<td class="table th tr">
									<p class="tbl-fig_th">Stopnja</p>
								</td>
								<td class="table tr">
									<p>Stopnja posameznega vozlišča v binarnem omrežju je enaka številu njegovih povezav oz. njegovih sosedov.</p>
								</td>
							</tr>
							<tr class="table">
								<td class="table th tr">
									<p class="tbl-fig_th">Moč</p>
								</td>
								<td class="table tr">
									<p>Moč posameznega vozlišča v obteženem omrežju je enaka vsoti vseh uteži povezav posameznega vozlišča.</p>
								</td>
							</tr>
						</tbody>
					</table>
				</div>
			</div>
			<h2><span>3.1 </span>Mere omrežne segregacije</h2>
			<p>Okolje posameznega vozlišča predstavljajo sosednji elementi v smislu topologije, kar ni nujno povezano s kratko fizično razdaljo. Mere lokalne segregacije tolmačimo z organizacijo omrežja v posamezne skupnosti, ki jih lahko imenujemo tudi gruče ali moduli&#160;<span class="xref">(11)</span>.</p>
			<p>Osnovna mera segregacije je <italic class="em">nakopičenost </italic>(<span class="ref-table">Tabel</span><span class="ref-table">a 1</span>). Visoka nakopičenost za posamezno vozlišče pomeni, da je slednje skupaj s sosednjimi vozlišči tesno medsebojno povezano&#160;<span class="xref">(13)</span>. Takšna topologija je osnova za tvorbo ločenega podsistema, v katerem poteka skupno procesiranje in znotraj katerega se izmenjuje velika količina skupnih informacij (<span class="ref-fig">Slik</span><span class="ref-fig">a 2</span>a). Povprečje nakopičenosti vseh posameznih vozlišč je povprečna nakopičenost omrežja.</p>
			<h2><span>3.2 </span>Mere omrežne integracije</h2>
			<p>Z merami omrežne integracije ovrednotimo sposobnost omrežja za globalno procesiranje informacij oz. tvorbo interakcij onkraj meja posameznih modulov&#160;<span class="xref">(11)</span>. Ta skupina mer temelji na konceptu <italic class="em">poti </italic>(Slika 2a)&#160;<span class="xref">(14)</span>. Dolžino poti definiramo v topološkem smislu in je odvisna od števila povezav, ki jih je potrebno premostiti na poti med dvema vozliščema. V binarnih grafih dolžina poti ustreza skupnemu številu vmesnih povezav, medtem ko se v obteženih grafih definira kot vsota dolžin vseh povezav, pri čemer je dolžina obratnosorazmerna z utežjo povezave&#160;<span class="xref">(11)</span>.</p>
			<p>Za oceno omrežne integracije najpogosteje uporabljamo mero <italic class="em">globalne učinkovitosti </italic>(<span class="ref-table">Tabel</span><span class="ref-table">a 1</span>)&#160;<span class="xref">(15)</span>. Popolnoma povezano omrežje, v katerem so povezave prisotne med vsemi pari vozlišč, ima največjo možno globalno učinkovitost. Nasprotno pa je globalna učinkovitost povsem nepovezanega omrežja, v katerem so razdalje med vozlišči neskončne, minimalna&#160;<span class="xref">(11)</span>. Visoka globalna učinkovitost pomeni, da so si vsa vozlišča v omrežni arhitekturi razmeroma blizu, kar omogoča bolj neposredno interakcijo med vozlišči in spodbuja visoko stopnjo funkcijske integriranosti&#160;<span class="xref">(13)</span>.</p>
			<h2><span>3.3 </span>Mere vpliva in središčnosti</h2>
			<p>V večini realnih omrežij so prisotne razlike v vplivu posameznih vozlišč ali povezav na funkcijo celote. Vozlišča z visoko strateško vrednostjo so ponavadi tesneje povezana s preostankom omrežja in na ta način spodbujajo globalno integracijo. Takšna vozlišča imenujemo <italic class="em">kazala</italic>.</p>
			<p>Kazala lahko definiramo na podlagi različnih meril. Pogosto uporabljena mera pomena posameznega vozlišča je njegova <italic class="em">stopnja </italic>oz. <italic class="em">moč </italic>(<span class="ref-table">Tabel</span><span class="ref-table">a 1</span>).</p>
			<p>V omrežjih, ki jih sestavljajo posamezni moduli, se prispevki posameznih vozlišč in kazal k celotnemu toku informacij znotraj omrežja razlikujejo (<span class="ref-fig">Slik</span><span class="ref-fig">a 2</span>b). Nekatera vozlišča z visokimi stopnjami so postavljena strateško, tako da povezujejo različne module. Takšna <italic class="em">povezovalna kazala </italic>spodbujajo globalno integrirano procesiranje med moduli. Na drugi strani pa so <italic class="em">področna kazala </italic>prav tako vozlišča z visoko stopnjo, vendar pa so njihove povezave vzpostavljene večinoma znotraj posameznega modula. Na ta način spodbujajo modularno segregacijo procesiranja&#160;<span class="xref">(11)</span>.</p>
			<div>
				<div id="_idContainer006" class="figure-wrapper">
					<p class="legend"><img src="2830-web-resources/image/zdravvestn-2830-sl-02.png" alt="" /></p>
					<p class="caption"><bold class="blue">Slika</bold><bold class="blue"> 2:</bold> Omrežne mere, moduli in kazala. A) Koncepta kopičenja vozlišč in poti med vozlišči sta osnova za razumevanje segregacije oz. integracije procesiranja v omrežju. B) Omrežja lahko sestavljajo različne skupnosti oz. moduli. Področna kazala spodbujajo modularno segregacijo, medtem ko povezovalna kazala spodbujajo integrativno procesiranje med moduli. Prirejeno po Berlot R.&#160;<span class="xref">(5)</span>.</p>
				</div>
			</div>
			<h1><span>4 </span>Onkraj lokaliziranega dojemanja možganskih funkcij – omrežna perspektiva</h1>
			<p>V preteklosti se je v dojemanju možganskega delovanja zgodilo več preobratov med dvema v osnovi nasprotujočima si vidikoma – konceptoma lokalizacije funkcije in kontinuuma s porazdeljenimi funkcijami. Bogata literatura opisov bolnikov z lokaliziranimi možganskimi okvarami in prve študije, ki so temeljile na metodah funkcijskega slikanja možganov, so izoblikovale pogled, da ima vsaka od možganskih funkcij svoje anatomsko definirano središče. Ta poenostavljen pogled so v veliki meri preoblikovali izsledki raziskav v zadnjih dveh desetletjih. Za popolnejše razumevanje odnosa med strukturo in funkcijo možganov se nevroznanost omrežij opira na koncept možganov kot kompleksnega omrežja&#160;<span class="xref">(5)</span>.</p>
			<p>Na možgane kot omrežje lahko gledamo skozi različne prostorske ravni – od mikroskopske ravni posameznih nevronov in sinaps do porazdeljenih omrežij, ki jih sestavljajo makroskopsko opredeljene anatomske regije in večji sistemi nevronov. Definicija vozlišča navadno zahteva razdelitev možganov na posamezne strukture ali koherentna področja – posamezne celice, različna kortikalna in subkortikalna področja ipd. Povezave med vozlišči lahko definiramo na različne načine; glede na to ločimo vrste konektivnosti. <italic class="em">Strukturna konektivnost </italic>temelji na merah fizičnih povezav med vozlišči, kot na primer številu aksonov, ki povezujejo dve vozlišči. <italic class="em">Funkcijska konektivnost </italic>pa pomeni statistično povezavo med aktivnostmi vozlišč v času&#160;<span class="xref">(16)</span>.</p>
			<p>Prikazi strukturnih omrežij živčevja živalskih modelov, npr. gliste <italic class="em">Caenorhabditis elegans&#160;</italic><span class="xref">(17)</span>, mačke&#160;<span class="xref">(18)</span> in primatov&#160;<span class="xref">(19)</span>, so služili kot primeri koristi rabe orodij teorije grafov v nevroznanosti. Raziskovalci so pokazali številne visoko organizirane in nenaključne značilnosti konektivnosti živčevja živalskih modelov, kot recimo prisotnost topologije malega sveta&#160;<span class="xref">(13)</span>. Kot nadgradnja teh primerov zgodnje uporabe je, vzporedno z napredkom v razvoju neinvazivnih slikovnih metod, nevroznanost omrežij pričela odkrivati zakonitosti strukture in delovanja človeških možganov.</p>
			<h1><span>5 </span>Metode konstrukcije možganskih omrežij</h1>
			<p>Raziskovalci se na različne načine skušajo približati prikazu vseh povezav v človeških možganih. Trenutno dostopne metode še ne omogočajo določitve popolne konektivnosti na ravni celic, se pa lahko temu cilju približajo na različne načine.</p>
			<p>Prvi način so invazivne metode vbrizgavanja sledil aksonov v živalske možgane, ki izkoriščajo aksonski prenos za prikaz poteka živčnih vlaken&#160;<span class="xref">(20)</span>. Invazivnih metod prikaza anatomije možganskih povezav s tehnikami sledil pa ne moremo uporabljati pri ljudeh. Patološke sekcije lahko prikažejo povezave, vendar proučevanje možganov umrlih preiskovancev prinaša številne omejitve, med drugim tudi z vidika možnosti korelacije med strukturo in funkcijo. Neinvazivne metode magnetnoresonančnega slikanja (MRI) so vsaj zaenkrat najboljša rešitev. Z MRI namreč lahko s signalom protonov v molekulah vode prikažemo strukturne značilnosti različnih možganskih tkiv, posredno pa lahko z uporabo določenih sekvenc sklepamo tudi o presnovni aktivnosti in delovanju živčevja.</p>
			<p>Osnova za konstrukcijo omrežja je razdelitev na posamezne elemente, tj. na posamezna vozlišča. Možgansko skorjo, kot jo prikažemo z MRI, razdelimo na posamezne elemente, ki so anatomsko jasno definirana področja ali področja z določeno funkcijo. Pri tem lahko uporabimo anatomske atlase in avtomatizirane tehnike, s katerimi predel skorje razdelimo na posamezne definirane anatomske regije, npr. na posamezne giruse. Novejšo alternativo pa predstavlja možnost razdelitve skorje vsake hemisfere na 180 raznolikih področij, ki jih določajo medsebojne razlike v anatomiji, kortikalni mikroarhitekturi, funkciji in vzorcu povezav&#160;<span class="xref">(21)</span>. Po opredelitvi vozlišč je naslednji korak pri izgradnji možganskih omrežij opredelitev povezav med vozlišči.</p>
			<p>Za oceno strukturne konektivnosti želimo rekonstruirati anatomske povezave – trakte oz. proge bele možganovine. To nam omogoča difuzijsko MRI, s pomočjo katerega o usmerjenosti živčnih vlaken sklepamo na podlagi termičnega gibanja molekul vode. V posameznem vokslu ocenimo prevladujočo smer difuzije molekul vode in tej navidezni poti sledimo v sosednje voksle. S tem rekonstruiramo tridimenzionalni potek prog bele možganovine in določimo regije, ki jih povezujejo&#160;<span class="xref">(22)</span>. Določitev povezav prog med vozlišči v sivi možganovini omogoča oblikovanje matrike sosednosti, ki je osnova za izračun mer omrežne topologije strukturnih omrežij (<span class="ref-fig">Slik</span><span class="ref-fig">a 3</span>).</p>
			<div>
				<div id="_idContainer008" class="figure-wrapper">
					<p class="legend"><img src="2830-web-resources/image/zdravvestn-2830-sl-03.png" alt="" /></p>
					<p class="caption"><bold class="blue">Slika 3:</bold> Konstrukcija strukturnih omrežij bele možganovine. Sivo možganovino s pomočjo anatomskega atlasa razdelimo na posamezne anatomske regije, ki predstavljajo omrežna vozlišča (A). Povezave med vozlišči rekonstruiramo z dizufijskimi MRI podatki (B). Te obdelamo z uporabo traktografije, ki omogoča prikaz posameznih prog bele možganovine (C). Opredelitev prisotnosti prog med pari vozlišč omogoča izgradnjo matrike sosednosti (D), ki predstavlja osnovo za izračun mer topologije posameznih omrežij (E).</p>
				</div>
			</div>
			<p>Za opredelitev funkcijske konektivnosti uporabimo podoben miselni tok in sorodne metode procesiranja MRI podatkov. Ključno razliko pa predstavlja narava povezav med vozlišči, ki ne predstavljajo prisotnosti anatomske povezave med regijami, temveč zrcalijo podobno funkcijsko aktivnost. Podatke o tem lahko pridobimo s funkcijskim MRI, ki izkorišča spremembe v magnetni susceptibilnosti tkiva v odvisnosti od nasičenosti krvi s kisikom, ki je odvisna od sinaptične aktivnosti&#160;<span class="xref">(23)</span>. Povezave v funkcijskih omrežjih tako določimo na podlagi stopnje korelacije aktivnosti parov vozlišč v času.</p>
			<h1><span>6 </span>Človeški konektom</h1>
			<p>Izraz konektom se je uveljavil za diagram povezav, ki jih najdemo v možganih&#160;<span class="xref">(24)</span>. Nanj je zaradi odmevnosti Projekta človeški konektom (Human Connectome Project) postala pozorna tudi splošna javnost. Raziskovalci so si namreč zastavili ambiciozni cilj kartirati človeške možgane. To obsega natančen prostorski prikaz struktur in aktivnosti, ki spremljajo določene pojave. Za dosego cilja med drugim razvijajo izboljšane načine zajemanja, analize in prikaza pridobljenih podatkov&#160;<span class="xref">(25)</span>. Eden od izzivov je želja po boljši opredelitvi sestave možganskega tkiva na osnovi lastnosti signala MRI. K temu lahko prispeva na primer ocena prisotnosti magnetno susceptibilne snovi (deoksihemoglobin, hemosiderin, depoziti železa) v tkivu z metodo susceptibilno poudarjenega slikanja (SWI), merjenje fizikalnih in biokemičnih lastnosti mielina s kombinacijo različnih MRI sekvenc in pridobitev večje količine podatkov o difuziji signala molekul vode z uporabo slikanja difuzijske kurtoze (DKI).</p>
			<p>Čeprav je pristop teorije grafov osnovan na topoloških razmerjih med elementi omrežja, pa je znano, da so si topološke in anatomske razdalje v človeških možganih razmeroma sorodne. Za področja, ki so si blizu glede na svojo anatomsko lego, obstaja večja verjetnost, da so med sabo povezana. Nasprotno pa so povezave med oddaljenimi predeli manj verjetne&#160;<span class="xref">(16)</span>. Ta arhitekturna značilnost lahko zrcali potrebo po čim manjši količini materiala, potrebnega za tvorbo omrežja.</p>
			<p>Velika skupna dolžina vseh možganskih povezav in visoka presnovna aktivnost možganov pomenita, da je gradnja osrednjega živčevja »draga«, prav tako pa je potrošno tudi vzdrževanje njegove strukture in funkcije. Za nenehno prilagajanje aktivacij različnih populacij nevronov je potrebna izjemno visoka računska zmogljivost. Če bi v evoluciji osrednjega živčevja ključno vlogo igrala minimalna »cena« za vzpostavitev sistema, ne bi bila omogočena učinkovita izmenjava informacij med oddaljenimi predeli. Struktura možganskega omrežja je tako morda kompromis med nasprotujočima si zahtevama zmanjševanja stroškov in povečevanja učinkovitosti&#160;<span class="xref">(26)</span>.</p>
			<p>Eno od osnovnih načel, ki omogoča ekonomičnost strukture možganov, je topologija malega sveta. Človeški možgani izkazujejo visoko nakopičenost in kratke razdalje poti. Tovrstna arhitektura predstavlja ustrezno rešitev za potrebo po koordinirani aktivnosti glede na nenehno spreminjajoče se potrebe. Strukturna omrežja omogočajo pretok informacij znotraj porazdeljenih omrežij z dvema poglavitnima ciljema: spodbujanje učinkovite segregacije funkcij znotraj tesno povezanih modulov, kar omogoča funkcijsko specializacijo; in spodbujanje globalne integracije procesiranja s pomočjo hitre izmenjave informacij med oddaljenimi predeli.</p>
			<p>Posamezni moduli vsebujejo večje število med sabo tesno povezanih vozlišč. Takšna struktura je anatomska osnova za izmenjavo velikega deleža informacij, ki jih vozlišča procesirajo, na primer vidnih signalov v vidni skorji zatilnega režnja. Za učinkovito delovanje živčevja pa je neobhodno tudi učinkovito integrativno procesiranje, ki ga omogočajo povezave med posameznimi moduli. Za prepoznavanje vidnega dražljaja je potrebno njegovo hitro in učinkovito posredovanje v drug modul, ki leži v senčnem režnju. Za razliko od tesne medsebojne povezanosti vozlišč znotraj posameznega modula pa so povezave med različnimi moduli redkejše. Takšna zgradba živčevja je odraz ekonomičnosti. Če vzamemo za primer letalski promet, je jasno, da direktne povezave med vsemi letališči na svetu niso mogoče. Letalski promet je mogoče organizirati kot ekonomsko vzdržnega, če potniki med manjšimi kraji potujejo z vmesnimi prestopanji na večjih letališčih, preko katerih poteka velik delež celokupnega letalskega prometa. Podobno je tudi s širjenjem informacij po možganskem omrežju. Za komuniciranje med posameznimi moduli so odgovorna le določena vozlišča, ki imajo večje število povezav, ki so navadno tudi daljše. Takšna vozlišča, ki jih imenujemo kazala, so strateško posebej pomembni elementi možganskih omrežij&#160;<span class="xref">(16)</span>.</p>
			<p>Omrežna kazala omogočajo učinkovito segregacijo in integracijo procesiranja v možganih. Med seboj povezujejo posamezne module in tvorijo osnovno ogrodje človeškega konektoma. Kazala povečini najdemo v področju temenskih in čelnih režnjev&#160;<span class="xref">(16)</span>. Mednje med drugim spadajo prekuneus, putamen, inzula, strukture zgornje temenske skorje in zgornje čelne skorje&#160;<span class="xref">(27)</span>.</p>
			<p>Poleg tesne povezanosti posameznih kazal z ostalimi elementi znotraj istega modula je za kazala v človeških možganih značilno, da se preferenčno povezujejo tudi med sabo&#160;<span class="xref">(28)</span>. Na ta način ohranjajo kratke poti v omrežju. Ta vidik strukturne organiziranosti možganov je bil poimenovan kot prisotnost »kluba bogatih«&#160;<span class="xref">(29)</span>. Ime temelji na vzporednici z družbenimi sistemi, v katerih se vplivni posamezniki pogosto družijo oz. povezujejo med seboj. Klub bogatih je prisoten, kadar so omrežna kazala med seboj tesneje povezana v primerjavi s povezavami z vozlišči nižjih stopenj&#160;<span class="xref">(30)</span>. Prisotnost ali odsotnost kluba bogatih je tako pomembna značilnost topologije omrežij.</p>
			<p>Poznavanje konektoma nam omogoča boljše razumevanje delovanja možganov kot kompleksnega sistema med seboj povezanih elementov. Z razumevanjem vzorca povezav lahko bolje osmislimo tako vlogo posameznih področij možganske skorje kot delovanje možganov kot kompleksne celote. Hkrati pa je nevroznanost omrežij ogrodje za raziskave, ki se osredinjajo na razumevanje, ocenjevanje in napovedovanje individualnih razlik med zdravimi preiskovanci, in tudi za raziskave bolezni možganov.</p>
			<h1><span>7 </span>Omrežja in bolezni možganov</h1>
			<p>Simptomi bolezni možganov so lahko povezani tako s strukturnimi kot s funkcijskimi spremembami možganskih omrežij. Več nevrološkim boleznim, med drugim tudi demencam, je skupna zmanjšana sposobnost integracije v omrežjih, ki je povezana z okvaro dolgih asociacijskih prog. Slednje so glavni mediatorji globalne učinkovitosti. Vzorec sprememb v segregaciji procesiranja, ki je bolj odvisen od sprememb vzorca krajših povezav, je med različnimi patologijami manj konsistenten&#160;<span class="xref">(31)</span>.</p>
			<p>Nevrološke in psihiatrične bolezni si lahko predstavljamo kot motnje ekonomičnosti omrežij. Možganska kazala so potrošni omrežni elementi – z vidika visoke stopnje presnove, visokega pretoka krvi in velikih fizičnih razdalj njihovih povezav do drugih elementov omrežja&#160;<span class="xref">(32-34)</span>. Zaradi teh lastnosti so kazala še posebej občutljiva na motnje, njihova okvara pa ima nesorazmerno velik vpliv na učinkovitost procesiranja v celotnem omrežju. Tako se pri bolezni možganov nepravilnosti kažejo predvsem v teh potrošnih in ranljivih elementih omrežij.</p>
			<p>Prizadetost kazal možganskih omrežij je stična točka zelo raznolikih bolezni možganov. Področja okvare sive možganovine glede na omrežno topologijo niso razporejena naključno, temveč se pri raznolikih bolezenskih stanjih preferenčno kopičijo v predelih kazal&#160;<span class="xref">(35,36)</span>. Značilnost kazal, ki je morda pomembna za ohranjanje kognitivnih sposobnosti, je prožnost njihovih vzorcev funkcijske konektivnosti, ki spodbuja izvajanje nalog kognitivnega nadzora&#160;<span class="xref">(37)</span>. Sistem kognitivnega nadzora se tako izkazuje za ključnega za ohranjanje duševnega zdravja&#160;<span class="xref">(38)</span>.</p>
			<p>Prerazporeditev procesiranja znotraj omrežij kot posledica okvare funkcije je prav tako eden možnih patofizioloških mehanizmov bolezni možganov. Z okvaro delovanja posameznega vozlišča se procesiranje prerazporedi na druga vozlišča, ki so višje v hierarhiji omrežja. To so največkrat kazala, ki tako postanejo čezmerno obremenjena, kar lahko vodi v njihovo degeneracijo&#160;<span class="xref">(39)</span>. S tem pa ponovno pride do prerazporeditve procesiranja od kazal na vozlišča, ki igrajo manj osrednjo vlogo znotraj porazdeljenega omrežja in so zaradi sprememb v pretoku informacij izdatneje obremenjena. Zato to privede do znižane učinkovitosti procesiranja v omrežju in postopnega širjenja manj ugodnega vzorca delovanja. Ta dognanja so pripeljala do hipoteze, da bi lahko katera koli bolezen možganov vodila do podobnega vzorca preusmeritve toka informacij znotraj omrežij. Preobremenitev in odpoved kazal bi bila na ta način lahko skupen končni mehanizem v nastanku bolezni možganov&#160;<span class="xref">(40)</span>.</p>
			<p>Področje nevroznanosti omrežij nam je postreglo z novim pogledom na razumevanje delovanja človeških možganov in na patogenezo bolezni možganov, kakor tudi na orodja za njihovo proučevanje. Ob tem bi se lahko kvantitativne mere omrežne strukture izkazale kot pomembne v razvoju novih diagnostičnih in terapevtskih pristopov.</p>
			<h1><span>8 </span>Spremembe funkcijske konektivnosti pri shizofreniji</h1>
			<p>Tako sprememba v razumevanju pomena integriranega delovanja možganov kot sposobnost ocene funkcijske konektivnosti možganskih omrežij s pomočjo razmeroma kratkega posnetka s funkcijskim MRI v stanju mirovanja sta spodbudila širok razmah študij konektivnosti pri psihiatričnih boleznih. Raziskave shizofrenije so na primer pokazale pomembne spremembe v povezanosti omrežij za kognitivni nadzor, ki so povezane z učinkovitostjo kognitivnih sposobnosti pri zdravih in bolnih posameznikih, z izraženostjo simptomov dezorganizranosti pri bolnikih in njihovih sorojencih&#160;<span class="xref">(41)</span> ter vztrajajo tudi med izvedbo kognitivnih nalog&#160;<span class="xref">(42)</span>. Bolniki s shizofrenijo s staranjem kažejo hitrejši upad globalne in lokalne učinkovitosti omrežij za kognitivni nadzor&#160;<span class="xref">(43)</span>.</p>
			<p>Združevanje spoznanj o funkcijski konektivnosti, psihofarmakoloških študij in računskega modeliranja nadalje omogoča vzročno preverjanje modelov patologije možganskih bolezni ter povezovanje spoznanj na stopnji molekularne in celične nevrobiologije z nevroslikovnimi spoznanji&#160;<span class="xref">(44)</span>. Tovrstne študije na primer kažejo, da učinek ketamina, ki je osnova za t. i. ketaminski model shizofrenije, najverjetneje vpliva na kognicijo preko spremembe ravnotežja med vzburjanjem in inhibicijo v živčnih vezjih&#160;<span class="xref">(45)</span>, njegovi učinki na funkcijsko konektivnost pa so primerljivi predvsem s spremembami v zgodnjih fazah shizofrenije&#160;<span class="xref">(46)</span>. Vzorec motenj funkcijske konektivnost pri bolnikih se povezuje z izraženostjo simptomov&#160;<span class="xref">(47)</span>, individualnimi razlikami v simptomih&#160;<span class="xref">(48)</span> ter napoveduje prehod v psihozo pri posameznikih s tveganjem zanjo&#160;<span class="xref">(49)</span>. Tovrstna spoznanja odpirajo novo razumevanje psihiatričnih bolezni ter možnost razvoja nevrobioloških označevalcev za napovedovanje tveganja, zgodnje diagnosticiranje in spremljanje možganskih bolezni.</p>
			<h1><span>9 </span>Demenca kot okvara omrežja</h1>
			<p>Klinične ugotovitve in patološki izsledki so nakazovali pomen možganskih omrežij pri kognitivnem upadu že leta pred pričetkom njihovega proučevanja s pomočjo orodij teorije grafov. Študije primerov bolnikov z možgansko kapjo so pokazale, da kognitivne motnje sodijo med t. i. diskonekcijske sindrome – motnje v interakciji med različnimi predeli možganov&#160;<span class="xref">(50)</span>. Razmeroma majhne subkortikalne spremembe lahko namreč povzročijo hudo amnezijo tudi v primerih, ko siva možganovina ostane nepoškodovana&#160;<span class="xref">(51)</span>. Neodvisno od tega pa so na pomen povezav bele možganovine pokazale patološke raziskave napredovanja Alzheimerjeve bolezni, najpogostejše vrste demence. Nevrofibrilarni plaki se namreč ne širijo v neposredno sosednja področja, temveč okvara postopoma napreduje vzdolž povezav bele možganovine&#160;<span class="xref">(52,53)</span>.</p>
			<p>Študije kliničnih primerov so kot ključno strukturo za epizodični spomin izpostavile hipokampus&#160;<span class="xref">(54)</span>. Motnja pomnjenja predstavlja najznačilnejši in najpogosteje prvi simptom oz. znak Alzheimerjeve bolezni. Strukturno MRI v skladu s klinično sliko pri bolnikih z Alzheimerjevo demenco največkrat razkrije atrofijo medialnih delov senčnih režnjev&#160;<span class="xref">(55)</span>. Vendar je potrebno poudariti, da prizadetost senčnih režnjev predstavlja zgolj del strukturnih sprememb, razvidnih na posnetkih MRI.</p>
			<p>Novejše raziskave so razkrile, da so za pomnjenje ključne strukture razširjenega hipokampalnega omrežja, v katerem najdemo strukture Papezovega kroga&#160;<span class="xref">(56)</span>. Spomin je le ena od kognitivnih domen, ki so prizadete pri Alzheimerjevi bolezni. Tudi ostale so odvisne od aktivnosti v različnih možganskih predelih, ki je odvisna od njihove povezanosti. Tako je upad zmožnosti odločanja in odzivanja na kompleksne izzive povezan s spremembo aktivnosti v t. i. omrežju kognitivnega nadzora, ki vključuje področja čelnih in temenskih režnjev&#160;<span class="xref">(57)</span>. Tudi možgani »v mirovanju« pri bolnikih izkazujejo spremenjeno presnovno aktivnost v t. i. omrežju privzetega stanja&#160;<span class="xref">(58)</span>. Gre torej za spremenjen vzorec aktivnosti v možganskih predelih, ki so posebej aktivni v stanjih »mirovanja«, npr. introspekcije, meditacije oz. ko se ne osredotočamo na posebne misli ali aktivnosti. Nasprotno pa je za omrežje privzetega stanja značilna nizka stopnja aktivnosti med dejavnostmi, usmerjenimi k cilju. Takrat so aktivna druga, s posameznimi vrstami možganskih procesov povezana omrežja.</p>
			<p>Možganski predeli, ki jih uvrščamo v omrežje privzetega stanja, so med drugim prekuneus, skorja posteriornega cinguluma in medialnega dela prefrontalnega režnja ter strukture senčnega režnja&#160;<span class="xref">(59)</span>. Prav v teh predelih se pričenja proces kopičenja patoloških beljakovin pri Alzheimerjevi bolezni&#160;<span class="xref">(60)</span>. Podobno tudi vzorci atrofije možganske skorje nakazujejo, da nevrodegenerativne bolezni prizadenejo posamezna možganska omrežja&#160;<span class="xref">(34)</span>.</p>
			<p>Čeprav je za Alzheimerjevo bolezen najznačilnejša prizadetost sive možganovine, pa lahko z difuzijskim MRI odkrijemo tudi spremembe integritete strukture bele možganovine&#160;<span class="xref">(61,62)</span>. Mikrostruktura bele možganovine pa je okvarjena tudi pri bolnikih z blago kognitivno motnjo, predstopnjo demence&#160;<span class="xref">(63)</span>. Poleg mikrostrukturnih sprememb pri bolnikih s kognitivnimi motnjami pride tudi do sprememb topologije povezav bele možganovine. Za strukturna omrežja je pri Alzheimerjevi bolezni značilna zmanjšana zmožnost integriranega procesiranja, ki je povezana s stopnjo kognitivnega upada&#160;<span class="xref">(64)</span>. Tudi spremembe topologije so prisotne že pri bolnikih z blago kognitivno motnjo. Pri tej skupini bolnikov so za funkcijo epizodičnega spomina ključne predvsem asociacijske povezave hipokampusa, medtem ko je kognitivni nadzor odvisen od topologije povezav v celotnem možganskem omrežju&#160;<span class="xref">(65)</span>.</p>
			<h1><span>10 </span>Prenos spoznanj nevroznanosti omrežij v klinično prakso</h1>
			<p>Kot smo pokazali na primerih shizofrenije in demence, je t. i. omrežna perspektiva v zadnjih letih prispevala k boljšemu razumevanje patogeneze možganskih bolezni.</p>
			<p>Prenos omrežnih kazalcev bolezenskih procesov v klinično prakso pa je dolgotrajnejši proces, ki med drugim terja validacijo mer pri različnih populacijah in v različnih okoljih ter njihovo standardizacijo. Kljub temu nekatere novejše raziskave metodi utirajo pot tudi v klinično rabo. Z nekaj primeri ponazarjamo prispevek omrežne perspektive na različnih stopnjah klinične obravnave.</p>
			<h2><span>10.1 </span>Postavitev diagnoze</h2>
			<p>Za uporabo mer omrežne topologije kot pomoč pri postavitvi diagnoze obstaja nekaj ovir. Mere topologije so odvisne od tehničnih podrobnosti zajemanja slikovnih podatkov in njihovega procesiranja, zaradi česar vrednosti ni mogoče neposredno primerjati med različnimi ustanovami. To pomeni, da bi le s težavo ustrezno določili referenčna območja, ki opredeljujejo normalno strukturo ali funkcijo. Poleg osnovnih mer globalne topologije omrežij, ki smo jih podrobneje predstavili v prispevku, obstaja še veliko število drugih mer, kar predstavlja velik izziv za klinično oz. diagnostično validacijo&#160;<span class="xref">(66)</span>. Dodatna omejitev je nespecifičnost omrežnih mer. Dejstvo, da so spremembe omrežne topologije generični odziv na različne vrste okvare, namreč pomeni, da različne bolezni na podoben način vplivajo na globalne mere topologije omrežij. Tako na primer različne vrste demence podobno učinkujejo na globalno omrežno topologijo – vodijo k znižanju mer omrežne integracije&#160;<span class="xref">(67-70)</span>.</p>
			<p>Kljub temu pa lahko mere topologije omrežij prispevajo k postavitvi diagnoze v primerih, pri katerih je diagnozo zgolj s kliničnimi informacijami težko postaviti, hkrati pa ni na voljo drugih specifičnih diagnostičnih označevalcev ali pa so le-ti težko dosegljivi. Veliko diagnostično zagato na primer predstavljajo dolgotrajne motnje zavesti kot posledica možganskih bolezni in poškodb. Klinično je pri teh bolnikih včasih težko ločiti med vegetativnim stanjem in stanjem minimalnega zavedanja, največkrat pa ni mogoče opredeliti, pri katerih bolnikih s stanjem minimalnega zavedanja so ohranjene tudi višje kortikalne funkcije. Analize strukturnih in funkcijskih omrežij omogočajo ločevanje med navedenimi skupinami, kar vpliva na napoved izida pri bolnikih in predstavlja ključen podatek pri odločanju o nadaljnjih postopkih zdravljenja in rehabilitacije&#160;<span class="xref">(71,72)</span>.</p>
			<h2><span>10.2 </span>Napoved poteka bolezni</h2>
			<p>Eden od velikih izzivov klinične nevrologije je napovedi izida pri akutno obolelih v zgodnjem obdobju po nastopu bolezni, na primer pri bolnikih po možganski kapi. Plastičnost možganov v nekaterih primerih omogoča dobro okrevanje po razmeroma obsežni kapi, nasprotno pa ima lahko majhna okvara strateškega področja za posledico težko prizadetost. Tudi pri bolnikih z navidez podobnimi okvarami prihaja do precejšnjih razlik v končnem izidu in časovnem poteku okrevanja. Vsaj deloma lahko navedene razlike obrazložimo z vidika možganskih omrežij. Kognitivne in vedenjske posledice žariščne okvare možganovine (kapi, kirurške ali travmatske okvare tkiva) so težje, kadar so prizadeta kazala omrežij, na primer v skorji čelnega ali senčnega režnja&#160;<span class="xref">(73)</span>.</p>
			<p>Po drugi strani je napovedovanje izida nehvaležno tudi pri simptomih, ki so lahko odraz s starostjo povezanih sprememb spoznavnih sposobnosti ali pa zgodnje faze počasi napredujoče nevrodegenerativne bolezni. Omrežne mere so tako dodana vrednost tudi pri predklinični stopnji demence, pri kateri so morfološke spremembe možganovine subtilne, vendar difuzno razporejene, in pogosto niso zaznavne s klasično kvalitativno nevroradiološko oceno. S pomočjo pristopov strojnega učenja, ki omogočajo zaznavo in razlikovanje diskretnih sprememb konektivnosti, je mogoče razlikovati med dvema skupinama bolnikov z blago kognitivno motnjo: tistimi, ki bodo napredovali v Alzheimerjevo demenco, in tistimi, pri katerih bo kognitivno stanje stabilno&#160;<span class="xref">(74)</span>.</p>
			<p>Napovedovanje poteka bolezni je zahteven izziv tudi pri znani diagnozi napredujoče nevrodegenerativne bolezni. Pri bolnikih z amiotrofično lateralno sklerozo se za napovedovanje preživetja nevrolog zateka predvsem h kliničnim podatkom, kot so čas od pričetka javljanja simptomov do postavitve diagnoze ali pa del telesa, ki je prizadet najprej. Novejša raziskava je pokazala, da je lahko napoved trajanja preživetja natančnejša, če se poleg kliničnih podatkov pri posameznem bolniku upoštevajo tudi morfološke spremembe možganovine in mere strukturne konektivnosti&#160;<span class="xref">(75)</span>.</p>
			<h2><span>10.3 </span>Spremljanje napredovanja bolezni</h2>
			<p>Idealni kazalnik stopnje napredovanja bolezni odraža osnovni patofiziološki proces, ki simptome povzroča in na katerega skušamo vplivati z zdravljenjem, po drugi strani pa je povezan tudi z izraženostjo simptomov. Za bolezen drobnih žil oz. vaskularno demenco se kot kazalnik izraženosti bolezni največkrat uporabljajo klasične mere MRI, kot so celokupni volumen spremenjene bele možganovine ali število lakun.</p>
			<p>Izkazalo se je, da so kognitivne sposobnosti bolj povezane z globalno učinkovitostjo strukturnih omrežij bele možganovine kot z ostalimi merami MRI. S statistično analizo mediacije pa so raziskovalci pokazali, da volumen in število sprememb bele možganovine na kognicijo učinkujejo posredno preko sprememb topologije omrežij&#160;<span class="xref">(68)</span>. Omrežne mere so tako idealni označevalec izraženosti bolezenskega procesa pri bolnikih z boleznijo drobnih žil. Do podobnih zaključkov so prišli tudi raziskovalci drugih področij, med drugim Alzheimerjeve bolezni&#160;<span class="xref">(76)</span>.</p>
			<p>Tudi funkcijska omrežja so v določenih primerih dober napovedni dejavnik sposobnosti zdravih preiskovancev in izraženosti kliničnih simptomov. Vzorci možganske aktivnosti v mirovanju na primer napovedujejo učinkovitost vzdrževanja pozornosti pri zdravih odraslih. Uporaba iste metode je pri otrocih in mladostnikih s hiperkinetično motnjo dober napovedni dejavnik izraženosti kliničnih simptomov&#160;<span class="xref">(77)</span>.</p>
			<p>Omrežne mere so obetavni kazalniki napredovanja bolezni in bodo lahko v prihodnosti prispevale k individualizaciji kliničnega odločanja oz. k t. i. personalizaciji medicine. Kljub temu pa zaenkrat predstavljajo predvsem raziskovalna orodja in pred širšo klinično rabo potrebujejo ustrezno validacijo. V prihodnosti bi lahko tudi z omrežnimi merami spremljali učinkovitost vzročnega zdravljenja katere od zaenkrat neozdravljivih bolezni.</p>
			<h2><span>10.4 </span>Izbira metode zdravljenja</h2>
			<p>Za diagnozo depresije se lahko skrivajo različni skupki simptomov, raznolike pa so tudi spremembe v delovanju nevrotransmiterskih sistemov, možganskih omrežij in odzivi bolnikov na zdravljenje. Nedavna študija ilustrira klinično vrednost proučevanja možganskih omrežij pri bolnikih z depresijo&#160;<span class="xref">(78)</span>. Avtorji so na podlagi vzorcev funkcijske konektivnosti s pomočjo pristopov strojnega učenja razmeroma uspešno ločili bolnike od zdravih pozameznikov. Razvrstitev v prepoznane štiri podskupine bolnikov je nadalje pomembno napovedovala uspešnost zdravljenja s pomočjo transkranialne magnetne stimulacije. Podobno lahko uporaba mer funkcijske konektivnosti izboljša napoved odziva na zdravljenje z antidepresivi&#160;<span class="xref">(79)</span>.Tovrstne raziskave so sicer zaenkrat redke, vendar so bistvenega pomena, saj kažejo na možnost načrtovanja optimalnega zdravljenja glede na individualne biološke značilnosti posameznega bolnika.</p>
			<h1><span>11 </span>Zaključek</h1>
			<p>Orodja teorije grafov so v zadnjih letih predrugačila naše razumevanje delovanja centralnega živčevja. V kombinaciji s sodobnimi raziskovalnimi metodami, predvsem MRI, omogočajo kvantificiranje strukture in funkcije možganov.</p>
			<p>Nevroznanost omrežij je prinesla svež pogled na patogenezo možganskih bolezni. Mere topologije omrežij si počasi že utirajo pot v nekatere vidike klinične prakse. Zaenkrat se zdi najobetavnejša možnost rabe omrežnih mer za napovedovanje individualnega poteka bolezni, longitudinalno spremljanje sprememb strukture in funkcije možganov ter za oceno učinkov zdravljenja. Potrebno pa je poudariti, da je nevroznanost omrežij zgolj eden od pristopov k proučevanju delovanja živčevja pri zdravih preiskovancih in pri bolnikih. K boljšemu razumevanju delovanja zdravih in bolnih možganov, enemu največjih izzivov znanosti in sodobne družbe, bo v prihodnosti morda prispevalo kombiniranje različnih pogledov in metod.</p>
			<h1 class="ack"><span>12 </span>Zahvala</h1>
			<p>Projekt J7-6829 in J7-8275 ter program P3-0338 financira Javna agencija za raziskovalno dejavnost Republike Slovenije iz državnega proračuna.</p>
		</article>
	</body>
</html>
