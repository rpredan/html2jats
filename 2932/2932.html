<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2932</title>
	</head>
	<body id="x2932" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2923</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, Cardiovascular system, Metabolic&#160;and&#160;hormonal&#160;disorders, <span class="discipline-en">Public&#160;health (occupational medicine)</span>, Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje,<span class="discipline-sl"> Javno&#160;zdravstvo&#160;(varstvo pri delu)</span>, Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Molekularnogenetski vidiki preiskav starodavne DNA</span></p>
			<p class="slug"><bold class="strong">@reference-sl: </bold><bold class="strong"><span class="reference-sl">Zdrav Vestn | online-first:</span></bold><span class="reference-sl"> 17. 11. 2019 | Letnik 88</span></p>
			<p class="slug"><bold class="strong">@reference-en: </bold><bold class="strong"><span class="reference-en">Zdrav Vestn | </span></bold><bold class="strong"><span class="reference-sl">online-first:</span></bold><span class="reference-sl"> 17. 11. 2019</span><span class="reference-en"> | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Inštitut za sodno medicino, Medicinska fakulteta, Univerza v Ljubljani, Ljubljana, Slovenija</p>
			<p class="aff lang-en">Institute of Forensic Medicine, Faculty of medicine, University of Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Irena Zupanič Pajnič, e:&#160;irena.zupanic.pajnic@gmail.com</p>
			<p class="label">Ključne besede:</p>
			<p class="keywords lang-sl">arheogenetika; človeški skeletni ostanki; poškodovana DNA; kontaminacija</p>
			<p class="label">Key words:</p>
			<p class="keywords lang-en">archaeogenetics; human skeletal remains; damaged DNA; contamination</p>
			<p class="history">Prispelo: 29. 1. 2019 Sprejeto: 14. 8. 2019</p>
		</sidebar>
		<article>
			<h1 class="title lang-sl">Uporaba mitohondrijske DNA v forenzičnih preiskavah</h1>
			<h1 class="title lang-en" lang="en-US">Mitochondrial DNA in forensic analyses</h1>
			<p class="author" lang="en-US"><span class="given-name">Irena</span> <span class="surname">Zupanič Pajnič</span></p>
			<h1 class="abs">Izvleček</h1>
			<p class="abs">Prispevek na pregleden način opisuje uporabo mitohondrijske DNA (mtDNA) v forenzičnih preiskavah. Pri starih in slabo ohranjenih bioloških vzorcih tipizacija jedrne DNA pogosto ni uspešna, lahko pa preiskujemo polimorfizme mtDNA, ki je zaradi številnih kopij na celico in krožne oblike manj izpostavljena razgradnji in se ohrani daljši čas. Osredinili se bomo na kontrolno regijo mtDNA, ki je zaradi svoje polimorfnosti v forenzičnih preiskavah najbolj uporabna, in opozorili na heteroplazmijo, ki jo je potrebno upoštevati pri identifikaciji posameznikov in bioloških sledi. Slabo ohranjeni biološki vzorci so predvsem stari skeletni ostanki – kosti in zobje, stari nohti, feces, urin ter izpadli lasje. Pri slednjih gre za mikrosledove, ki jih kriminalisti pogosto najdejo na krajih kaznivih dejanj. Posamezen tip biološkega materiala bomo podrobneje opisali. Poleg zgradbe bomo namenili posebno pozornost vplivom okolja na ohranitev DNA v posameznem tipu biološkega materiala, optimizaciji ekstrakcijskih metod za učinkovito izolacijo in optimalno vzorčenje. Zaradi nizkih količin DNA so ti vzorci izpostavljeni kontaminaciji z DNA oseb, ki sodelujejo pri postopkih zbiranja in genetskih preiskavah. Za preprečevanje in sledenje morebitni kontaminaciji upoštevamo različne ukrepe, ki jih bomo opisali. Uporaba mtDNA je v forenzični dejavnosti zelo široka, zato bomo prispevek zaključili s predstavitvijo preiskav mtDNA v Sloveniji in po svetu.</p>
			<h1 class="abs">Abstract</h1>
			<p class="abs">This review article presents mitochondrial DNA (mtDNA) analyses in forensic genetics. Typing of nuclear DNA in old and poorly preserved biological samples is often unsuccessful and instead of nuclear DNA, mtDNA polymorphisms can be used for human identification. Due to its multy copy nature and circular conformation, MtDNA is less prone to degradation and is retained longer. The most polymorphic control region is regularly used in forensic casework, and mtDNA heteroplasmy must be considered in the identification cases and analyses of biological traces. The poorly preserved biological samples are mainly old skeletal remains - bones and teeth, old nails, feces, urine and hair shafts. The latter are micro traces, often found by criminalists at crime scenes. We will describe each type of biological material in more detail. In addition to morphological structure, we will pay special attention to the environmental impacts on the preservation of DNA in each type of biological material, optimization of extraction methods for effective isolation and optimal sampling. Due to low amounts of DNA, these samples are exposed to DNA contamination from personnel involved in sampling procedures and genetic testing. Different measures used to prevent and track potential contamination will be described. MtDNA analyses are often used in forensics to solve different cases, and some applications of mtDNA in Slovenia and worldwide will be discussed.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Zupanič Pajnič I. [Mitochondrial DNA in forensic analyses]. Zdrav Vestn. 2019;88(Epub ahead of print):1–17.</p>
			<p class="doi"><bold class="strong">DOI:</bold> 10.6016/ZdravVestn.2932</p>
			<h1><span>1 </span>Uvod</h1>
			<p>Na Inštitutu za sodno medicino Medicinske fakultete Univerze v Ljubljani od leta 1996 opravljamo molekularnogenetsko identifikacijo oseb in bioloških sledi ter preverjamo bližnje sorodstvene povezave z metodo genetskega profiliranja jedrne DNA&#160;<span class="xref">(1)</span>, pri kateri preiskujemo dolžinske polimorfizme mikrosatelitskih lokusov razmeroma dobro ohranjenih bioloških vzorcev. Vendar pa z metodo genetskega profiliranja jedrne DNA identifikacija starih in slabo ohranjenih bioloških materialov pogosto ni uspešna. Zato smo leta 2004 uvedli metodo tipizacije mtDNA&#160;<span class="xref">(2)</span>. Problematični biološki vzorci so stari skeletni ostanki (kosti in zobje), slabo ohranjeni ali močno poškodovani človeški posmrtni ostanki (v letalskih, železniških in prometnih nesrečah, eksplozijah in požarih zoglenela in močno poškodovana trupla, žrtve naravnih nesreč, terorističnih napadov ali vojn), stari nohti, feces in urin ter mikrosledovi v kriminalističnih primerih (zlasti izpadli, telogeni, lasje, ki jih kriminalisti pogosto najdejo na kraju kaznivega dejanja). Našteti biološki materiali vsebujejo zelo malo jedrne DNA, ali pa je ta preveč razgrajena za pridobitev mikrosatelitskega genetskega profila. Zato opravimo preiskave sekvenčnih polimorfizmov mtDNA, saj se ta nahaja v celici v številnih kopijah in je zaradi krožne oblike manj izpostavljena razgradnji. To ji omogoča daljšo ohranitev v starih in slabo ohranjenih bioloških materialih&#160;<span class="xref">(3)</span>. Pri tipizaciji mtDNA preiskujemo polimorfizme najbolj variabilne nekodirajoče kontrolne regije (hipervariabilne regije HVI, HVII in HVIII), dodatno pa povečamo diskriminacijsko moč s preiskavo enonukleotidnih polimorfizmov (<italic class="em">angl.</italic> Single Nucleotide Polymorphism, SNP) kodirajoče regije, kar nam poveča možnost razlikovanja oseb z identičnimi haplotipi kontrolne regije&#160;<span class="xref">(4)</span>. Ob metodi genetskega profiliranja jedrne DNA nam tipizacija mtDNA v rutinskih preiskavah omogoča celosten pristop k molekularnogenetskim identifikacijam biološkega materiala v sodni medicini in kriminalistiki. Kadar analiza jedrne DNA zaradi premajhne količine genetskega materiala ali njegove razgrajenosti ni uspešna, uporabimo za identifikacijo metodo tipizacije mtDNA.</p>
			<p>Del člankov, ki so navedeni v poglavju Literatura, sem pregledala v doktorski disertaciji&#160;<span class="xref">(5)</span>, manjši del pa jih je v magistrskem delu pregledal Marcel Obal&#160;<span class="xref">(6)</span> in jih v tem preglednem članku povzemamo.</p>
			<h1><span>2 </span>Mitohondrijski genom</h1>
			<p>Mitohondrijska DNA pri človeku predstavlja 0,3 % genomske DNA. Je dvoverižna, kovalentno zaprta krožna molekula, ki jo sestavljata zunanja težka veriga (veriga H) in notranja lahka veriga (veriga L). Prva vsebuje več purinskih baz, druga pa je bogata s pirimidinskimi bazami. MtDNA je dolga 16.569 bp in ima v celoti določeno nukleotidno zaporedje&#160;<span class="xref">(7)</span>. Sestavljena je iz prevladujoče konservativne kodirajoče regije s 37 geni in variabilne nekodirajoče kontrolne regije. Mitohondriji se ne tvorijo na novo, ampak nastanejo z rastjo in delitvijo obstoječih v vsaki celični generaciji. Celoten proces podvajanja se uravnava in zagotavlja v celici stalno količino mtDNA&#160;<span class="xref">(8)</span>. Mutacije v mtDNA lahko povzročajo dedne bolezni, ki se dedujejo po materi in se prenesejo na vse njene potomce, ne glede na spol. Vzrok je v tem, da vsi mitohondriji v jajčnih celicah (pri sesalcih oociti vsebujejo približno 200.000 molekul mtDNA) izvirajo iz izolirane populacije molekul mtDNA. Pri raziskavah zgodnjih faz embrionalnega razvoja so namreč ugotovili, da se nahaja v ženski primordialni klični liniji le nekaj molekul mtDNA&#160;<span class="xref">(8)</span>. Bendall&#160;<span class="xref">(9)</span> predpostavlja, da je za človeka značilen mehanizem genetskega ozkega grla, ki vsebuje zelo nizko število segregacijskih enot, saj je opazil razlike v stopnji heteroplazmije že v eni generaciji (med potomci iste matere) in segregacijo heteroplazmije v homoplazmijo že v dveh generacijah. Mehanizem ozkega grla z malim številom segregacijskih enot omogoča hitro fiksiranje mutacij v mtDNA&#160;<span class="xref">(10)</span>.</p>
			<p>Človeške celice vsebujejo številne kopije mitohondrijskega genoma, kar daje, v primerjavi z le dvema kopijama jedrnega genoma, veliko večjo možnost ekstrakcije mtDNA iz starih ali slabo ohranjenih vzorcev, kot so (izpadli) telogeni lasje, stare kosti, zobje, feces, urin in nohti&#160;<span class="xref">(11)</span>. Vsaka celica vsebuje približno 500 mitohondrijev, vsak mitohondrij 5 do 10 molekul mtDNA; tako se v metabolno aktivnih celicah nahaja 1000 do 10.000 molekul mtDNA. Veliko mitohondrijev vsebujejo srčno tkivo (polovico prostornine citoplazme tvorijo mitohondriji) ter jetrno in mišično tkivo. Največ molekul mtDNA vsebujejo oociti, najmanj pa spermijske celice (le nekaj 100)&#160;<span class="xref">(8)</span>. Pri identifikaciji starih in slabo ohranjenih bioloških materialov je prednost uporabe mtDNA pred jedrno DNA tudi v tem, da se ohrani daljši čas, saj jo pred razgradnjo z eksonukleazami ščitita krožna oblika in mitohondrijska ovojnica&#160;<span class="xref">(12)</span>. Zaradi naštetih lastnosti mtDNA lahko biološke vzorce, katerih tipizacija jedrne DNA ni uspešna, identificiramo s polimorfizmi mtDNA, vendar zaradi odsotnosti rekombinacije identificiramo maternalno linijo, ki ji biološki vzorec ali sled pripada, in ne posameznika.</p>
			<p>Mitohondriji se nahajajo v citoplazmi, zato se mtDNA deduje neodvisno od jedrnega genoma. Pri človeku se mtDNA deduje po materi. Zaradi maternalnega dedovanja in odsotnosti rekombinacije obravnavamo nukleotidno zaporedje mtDNA kot enolokusno ali haplotipsko&#160;<span class="xref">(13)</span>. MtDNA se v nespremenjeni obliki prenese na vse materine potomce ne glede na spol, zato uporabljamo njena nukleotidna zaporedja kot označevalce za maternalne rodovnike, kar je potrebno upoštevati pri izbiri referenčnega oziroma primerjalnega vzorca v identifikacijskih testih. Osebe z enakimi zaporedji nukleotidov mtDNA imajo skupnega ženskega prednika&#160;<span class="xref">(3)</span>, kar je osnova za prepoznavanje bioloških vzorcev s tipizacijo mtDNA.</p>
			<h1><span>3 </span>Kontrolna regija mtDNA</h1>
			<p>Najbolj variabilni del mtDNA je 1122 bp dolga nekodirajoča kontrolna regija. Natančneje lahko omejimo sekvenčni polimorfizem predvsem na dva, 300 do 400 bp dolga, hipervariabilna segmenta, ki se nahajata znotraj zanke D&#160;<span class="xref">(14)</span>. Prvi segment, ki ga najdemo na mestu 16.024–16.365, imenujemo hipervariabilna regija 1 (HVI), drugega, na mestu 73–340, pa hipervariabilna regija 2 (HVII). Obe regiji sta med osebami, nesorodnimi po materini liniji, zelo polimorfni&#160;<span class="xref">(3)</span>. HVI ima večje število sekvenčno variabilnih mest in nižjo frekvenco posameznih polimorfizmov, HVII pa manjše število sekvenčnih polimorfizmov, ki imajo višjo frekvenco&#160;<span class="xref">(15)</span>. Poleg regij HVI in HVII je v kontrolni regiji mtDNA tudi regija HVIII (na mestu 438–574), katere variabilnost je veliko manjša kot variabilnost regij HVI in HVII&#160;<span class="xref">(16)</span>. Kontrolna regija mtDNA ima vsaj 5-krat višjo mutacijsko stopnjo kot preostala mtDNA&#160;<span class="xref">(17)</span>. Zaradi svoje polimorfnosti je najbolj raziskano področje molekule mtDNA, zato je izredno uporabna za identifikacijo&#160;<span class="xref">(18)</span>. Evropejci kavkazijske rase se med seboj razlikujemo na regijah HVI in HVII povprečno na 8 nukleotidnih mestih, kar je približno 1,5-odstotna nukleotidna raznolikost&#160;<span class="xref">(19)</span>. Raznolikost mtDNA je 5- do 10-krat višja med rasami kot znotraj posameznih ras, ki so med seboj precej podobne&#160;<span class="xref">(20)</span>. Raznolikost znotraj črnske rase je veliko večja kot znotraj azijske, belske ali hispanske rase, po variabilnosti pa črnski rasi sledi azijska rasa&#160;<span class="xref">(17)</span>. Zaradi velike variabilnosti mtDNA znotraj in med populacijami lahko s polimorfizmi mtDNA ugotavljamo genetsko strukturo populacij, filogenetske odnose med njimi ter migracije in moderno poselitev sveta.</p>
			<p>Nukleotidno zaporedje lahke verige mtDNA, ki nam v forenzičnih preiskavah služi kot referenčni standard pri določanju nomenklature haplotipov mtDNA, je prvi opisal Anderson&#160;<span class="xref">(7)</span> in ga zato imenujemo Andersonova sekvenca ali Cambridge Reference Sequence (CRS)&#160;<span class="xref">(13)</span>. Nomenklatura haplotipov mtDNA temelji na priporočilih komisije ISFG (International Society for Forensic Genetics) in skupine EDNAP (European DNA profiling group)&#160;<span class="xref">(13)</span>. Kadar opazimo razliko med preiskovanim haplotipom mtDNA in Andersonovo sekvenco, označimo le nukleotidna mesta, na katerih smo razliko opazili, pri čemer navajamo sekvenčne razlike v lahki verigi mtDNA&#160;<span class="xref">(21)</span>.</p>
			<p>Pri uporabi mtDNA v forenzične namene moramo biti pozorni na možen pojav heteroplazmije (heterogenost molekul mtDNA znotraj posameznika). V preteklosti je veljalo mnenje, da je mtDNA posameznika homoplazmična, danes pa vemo, da je heteroplazmija do določene mere prisotna pri vseh ljudeh, vendar z nizko stopnjo (pri 5–10 % ljudi)&#160;<span class="xref">(22)</span>. Heteroplazmija je prisotnost dveh ali več tipov molekul mtDNA v citoplazmi; od tod ime heteroplazmija. Bolj splošno pa heteroplazmijo opredelimo kot mešanico multiplih (običajno dveh glavnih) populacij mtDNA pri posamezniku. Heteroplazmija lahko nastopa na ravni celic (posamezna celica je homoplazmična, različne celice pa so med seboj heteroplazmične), na ravni mitohondrijev (posamezen mitohondrij je homoplazmičen, različni mitohondriji so med seboj heteroplazmični, zato je posamezna celica heteroplazmična) in na ravni molekul mtDNA (posamezen mitohondrij je heteroplazmičen)&#160;<span class="xref">(23)</span>. Pri regijah HVI in HVII sta bili opaženi dve vrsti heteroplazmije, in sicer točkovna in dolžinska. Dolžinska je v populaciji veliko pogostejša in se kaže kot variacija v številu citozinskih baz v homopolimernem odseku&#160;<span class="xref">(19)</span>. Točkovna heteroplazmija se v populaciji redkeje pojavlja od dolžinske&#160;<span class="xref">(24)</span>. Heteroplazmija se podeduje ali je posledica somatskih mutacij, do katerih pride v času življenja posameznika&#160;<span class="xref">(22)</span>. Kadar je stopnja heteroplazmije visoka in je prisotna v vseh tkivih, je najverjetneje podedovana od matere; če nastopa le v posameznih tkivih, je posledica somatskih mutacij. Stopnja heteroplazmije se med različnimi tkivi razlikuje in narašča s starostjo posameznika, najvišja pa je pri laseh&#160;<span class="xref">(25)</span>. V forenzičnih preiskavah je bila prvič opisana heteroplazmija v kontrolni regiji mtDNA pri identifikaciji ruskega carja Nikolaja II&#160;<span class="xref">(26,27)</span>. Heteroplazmično mesto 16169 so potrdili tudi pri carjevem bratu Georgiju Romanovu, medtem ko je pri 4 generacije oddaljenih še živečih sorodnikih zaradi segregacije heteroplazmije prišlo na tem mestu do homoplazmije. Identičnost haplotipov carja in njegovega brata je dokončno potrdila pozitivno identifikacijo skeletnih ostankov carja Nikolaja II&#160;<span class="xref">(27)</span>. Tudi Parsons&#160;<span class="xref">(28)</span> ugotavlja, da je za človeka značilna zelo hitra segregacija sekvenčnih variant med generacijami, saj je opazil segregacijo heteroplazmije v homoplazmijo že v dveh generacijah.</p>
			<p>Mitohondrijski genom ima 5- do10-krat višjo mutacijsko stopnjo od jedrnega, kar je verjetno posledica pogostih napak pri podvajanju in nižje učinkovitosti popravljalnih mehanizmov. Metabolno aktivnejša tkiva z višjimi energetskimi potrebami zaradi oksidativnih poškodb hitreje kopičijo mutacije&#160;<span class="xref">(25)</span>. Zaradi visokih mutacijskih stopenj mtDNA lahko opazimo razlike med haplotipi že med bližnjimi sorodniki po materini liniji (na primer med materjo in otrokom), razlike med haplotipi pa lahko opazimo tudi v somatskih tkivih, zlasti kot posledico segregacije obstoječe heteroplazmije pri posamezniku. To pomeni, da lahko pride do razlik med haplotipi mtDNA med različnimi lasmi in/ali tkivi znotraj posameznika&#160;<span class="xref">(24)</span>. Poznavanje mutacijske stopnje kontrolne regije mtDNA je pomembno tako za evolucijske študije kot za forenzične identifikacijske teste. Povprečno se mutacijska stopnja kontrolne regije mtDNA ocenjuje na 10<sup class="sup">–5</sup> do 10<sup class="sup">–6</sup> mutacij na nukleotid na generacijo&#160;<span class="xref">(29)</span>. Parsons&#160;<span class="xref">(28)</span> je določil mutacijsko stopnjo na 0,03 mutacij na generacijo. Če je skupna dolžina regij HVI in HVII mtDNA 608 bp in predpostavimo, da traja ena generacija 20 let, lahko ocenimo to mutacijsko stopnjo na 2,5 mutacij/nukleotid/milijon let.</p>
			<p>Problematične, slabo ohranjene biološke vzorce, ki jih v forenzičnih raziskavah najpogosteje preiskujemo s tipizacijo mtDNA, predstavljajo stari skeletni ostanki – kosti in zobje, stari nohti, mikrosledovi v kriminalističnih primerih – zlasti izpadli, telogeni, lasje ter feces in urin.</p>
			<h1><span>4 </span>Kosti</h1>
			<p>Kosti glede na obliko delimo na dolge, kratke, ploščate, nepravilnih oblik in sezamoidne. Makroskopsko delimo kostninino na kompaktno in spongiozno. Prva je gosta in neporozna, razmerje med površino in prostornino je majhno, druga pa je močno porozna in ima veliko razmerje med površino in prostornino. Kompaktna sestavlja zunanji del koncev dolgih kosti (epifiza) in ploščatih kosti ter srednji del dolgih kosti (diafiza). Spongiozno najdemo v notranjosti ploščatih kosti in v koncih dolgih kosti. Srednji deli dolgih kosti so znotraj votli – prostor imenujemo medularni kanal, zapolnjuje ga rumeni kostni mozeg&#160;<span class="xref">(30)</span>. Kompaktno kostnino sestavljajo ponavljajoče se strukturne enote, imenovane osteoni. Skozi središče vsakega od njih vzdolž kosti poteka centralni (Harvesov) kanal, v katerem so krvne in limfne žile ter živci, prečno pa Harvesove kanale med seboj povezujejo Volkmannovi kanali. V vsakem osteonu Harvesov kanal obdajajo koncentrične lamele, med njimi pa so področja, imenovana lakune, v katerih se nahajajo zrele kostne celice osteociti. Lakune so med seboj povezane s kanalikuli, majhnimi kanali, ki sodelujejo pri prenosu hranilnih snovi iz Harvesovega kanala do osteocita in pri odvajanju odpadnih snovi iz osteocita. Spongiozna kostnina ne vsebuje osteonov, temveč jo sestavljajo trabekule, premrežene kostne ploščice, ki prav tako vsebujejo lamele, lakune, osteocite in kanalikule, ter rdeč kostni mozeg, ki vsebuje krvne žile, ki prehranjujejo osteocite. Zaradi krhkosti spongiozne kostnine le-ta potrebuje zunanjo zaščitno plast kompaktne kostnine&#160;<span class="xref">(31)</span>.</p>
			<p>Mikroskopsko kost sestavljajo celice in medceličnina. Medceličnina sestoji iz organskega in anorganskega dela. Organski del v največji meri predstavlja kolagen tipa I in nekateri drugi proteini in glikoproteini (glikozaminoglikani, osteokalcin, osteonektin, osteopontin, sialoprotein), anorganski del pa hidroksiapatit, sestavljen iz kalcijevih in fosfatnih ionov. Celice, ki sestavljajo kosti, so osteoblasti, osteociti in osteoklasti ter sodelujejo v gradnji, resorpciji in mineralizaciji kosti. Aktivni osteoblasti so nezrele kostne celice in sodelujejo pri izgradnji medceličnine; izločajo hormone (prostaglandine) in encim (alkalna fosfataza), ki sodelujejo pri mineralizaciji, prav tako pa izločajo organski del kostnega matriksa, ki se imenuje osteoid. Sestavlja ga mešanica proteinov, izmed katerih večinski delež predstavlja kolagen tipa I. Osteoid z vezavo s hidroksiapatitom povzroči mineralizacijo kosti in ji da trdnost in togost. Skozi proces osteogeneze se osteoblasti ujamejo v osteoid in se po mineralizaciji preoblikujejo v osteocite. Osteoklasti so celice, ki sodelujejo v resorpciji kosti, nahajajo se na kostni površini v prostorih, imenovanih Howshipove lakune&#160;<span class="xref">(30)</span>.</p>
			<p>V kostnem tkivu (prav tako v zobeh) je DNA veliko bolj stabilna kot v ostalih tkivih. Kemp in Smith&#160;<span class="xref">(32)</span> sta zagovornika hipoteze, ki pravi, da omogoča stabilnost DNA in njeno ohranitev v starih skeletnih ostankih vezava DNA na hidroksiapatit, pri čemer se negativno nabite fosfatne skupine molekule DNA vežejo na hidroksilna mesta na hidroksiapatitu, ki je glavna kostna masa. To hipotezo potrjuje dejstvo, da se ob povečani degradaciji hidroksiapatita ohrani v kosti manj DNA. S časom je zaradi dejavnikov okolja kost vedno bolj porozna, kar zmanjša možnost pridobitve DNA&#160;<span class="xref">(30)</span>. Prve uspešno izvedene preiskave DNA, pridobljene iz kosti, so opravili Hochmeister&#160;<span class="xref">(33)</span> in Hagelbergova&#160;<span class="xref">(34)</span>, ki je pri molekularnoantropoloških preiskavah kosti, starih od 300 do 5.500 let, ugotovila, da je ohranjenost DNA v kosteh odvisna predvsem od pogojev, v katerih so se skeletni ostanki nahajali, manj pa od same starosti skeletnih ostankov. Za preiskavo DNA iz skeletnih ostankov se najpogosteje uporabljajo stegnenice, golenice, zobje ter skalnice senčnic&#160;<span class="xref">(35-37)</span>, nekatere novejše raziskave pa kažejo velik potencial majhnih spongioznih kosti dlani in stopal ter pogačic&#160;<span class="xref">(38,39)</span>. Metoda ekstrakcije DNA iz kosti je ena najzahtevnejših in najdaljših ekstrakcijskih metod v forenzičnih genetskih preiskavah. Svežih kosti za pridobitev genomske DNA ni potrebno prej dekalcificirati, pri starih kosteh pa nam dekalcifikacija omogoča pridobitev večje količine DNA&#160;<span class="xref">(33)</span>.</p>
			<h1><span>5 </span>Zobje</h1>
			<p>Za genetsko identifikacijo skeletiziranih, močno poškodovanih ali razpadlih človeških posmrtnih ostankov so zobje zelo dober, če ne celo najboljši vir DNA, saj so skriti v čeljustnih kosteh, dodatno pa jih ščitijo še jezik, lična sluznica in sklenina. V primerjavi s kostmi je DNA v zobeh bolj zaščitena, saj predstavljajo trda zobna tkiva, ki obdajajo pulpno votlino, fizično zaščito zobne pulpe. Trda zobna tkiva se ohranijo v številnih skrajnih okoliščinah, saj niso podvržena hitri razgradnji po zakopu in raztapljanju v vodi. Alvarez Garcia&#160;<span class="xref">(40)</span> je preučeval vpliv okolja na razgradnjo DNA v zobeh in ugotovil, da pride najhitreje do razgradnje DNA v vodi, nato v zemlji in nato na zraku. V starih zobeh je DNA izredno stabilna, saj je, podobno kot v starih kosteh, vezana na hidroksiapatit. Rubio s sodelavci&#160;<span class="xref">(41)</span> ugotavlja, da največ DNA v zobnih tkivih propade v prvih dveh letih po smrti.</p>
			<p>Anatomsko lahko zob razdelimo na tri dele: krona, ki predstavlja zgornji del, in korenina, ki predstavlja spodnji z alveolno kostjo obdan del, ter vrat, ki predstavlja stičišče krone in korenine. Zunanjo plast krone prekriva sklenina, ki je najtrše tkivo v človeškem telesu. Skoraj v celoti je mineralnega izvora in ne vsebuje celic. Korenina zoba je prekrita s cementom, ki je mineralizirano tkivo, sestavljeno iz hidroksiapatita, kolagena in drugih nekolagenskih proteinov. Delimo ga v dve vrsti glede na prisotnost ali odsotnost celic (cementocitov)&#160;<span class="xref">(42)</span>. Cement brez celic se nahaja v vratnem delu zobne korenine in povezuje zob z obzobnimi tkivi. Cement, ki vsebuje v medceličnino ujete celice, se nahaja v apikalnem delu zobne korenine in v furkacijskem področju zoba, tj. tam, kjer se razhajajo korenine večkoreninskih zob&#160;<span class="xref">(43)</span>. Lahko ga primerjamo s kostnim tkivom, kjer so v lakunah ujeti osteociti, saj prav tako služi kot dober vir DNA, a je po svoji funkciji in strukturi drugačen; ni ožiljen, oživčen, ne vsebuje kostnega mozga, ni podvržen nenehnemu remodeliranju, v življenju posameznika pa se nenehno debeli&#160;<span class="xref">(42,43)</span>. Na meji med krono in korenino – v področju, imenovanem zobni vrat – se stikata sklenina in cement, pod njima pa se nahaja zobovina (dentin), ki ščiti zobno pulpo. Zobovina in pulpa predstavljata glavnino zoba in sta v nasprotju s sklenino bogata s celicami, večinoma gre za odontoblaste in fibroblaste. Zobovino sestavljajo hidroksiapatit, kolagen tipa I in voda&#160;<span class="xref">(42)</span>. Najbogatejši vir DNA v zobeh je zobna pulpa. Ta je v pulpni votlini dobro zaščitena, vse dokler je zob trdno zasidran v alveolni kosti. Če je zob shranjen v suhem okolju, pride do dehidriranja zobne pulpe in mumifikacije, kar zaustavi nekrotične in gnilobne procese in omogoča dobro ohranjenost DNA. Če je mikrookolje vlažno, pulpa hitro zgnije. Suho okolje in nižja temperatura v kombinaciji s kratkim posmrtnim intervalom so za ohranitev DNA v pulpi najugodnejši, v nasprotnem primeru pa se DNA ohrani v trdnih zobnih tkivih&#160;<span class="xref">(42)</span>.V primerih, ko je posmrtni interval dolg in je verjetnost razgradnje zobne pulpe velika, lahko opravimo tipizacijo mtDNA, katere glavni vir je dentin – ostanki podaljškov odontoblastov v dentinskih kanalih pa tudi cementociti v cementu&#160;<span class="xref">(44)</span>. Zunanje tkivo – sklenina ščiti tkiva, ki so v notranjosti zoba, pred zunanjimi dejavniki, kot so denimo UV sevanje, mikroorganizmi in višje temperature. Sklenina ima pore in je neprepustna za molekule, ki so večje od vode, ter tako ščiti zob tudi po smrti organizma. Pore v zobovini so manjše od por v kostnem tkivu, kar prispeva k boljši ohranjenosti zob v primerjavi s kostmi.</p>
			<p>Na količino in kakovost DNA v zobu vplivajo tudi bolezni zob, hkrati pa slednje zvišajo možnosti kontaminacije. Pri kariesu mikroorganizmi lokalno razgradijo mineralizirano zobno tkivo, kar omogoči vdor bakterij v pulpo. V kombinaciji z napredovalo parodontozo lahko karies uniči zobni cement, saj je le-ta v tem primeru izpostavljen ustni votlini in tako dostopen mikroorganizmom&#160;<span class="xref">(42)</span>. Higgins in sodelavci&#160;<span class="xref">(45)</span> s preučevanjem zobovine in zobnega cementa, kot dveh morebitnih najugodnejših virov DNA v zobeh, prihajajo do zaključkov, da obstaja razlika v količini DNA med zobmi iste osebe in med različnimi tkivi istega zoba. Pri vzorčenju priporočajo uporabo zdravih, endodontsko nezdravljenih zob, če takih ni na voljo, pa je DNA bolj smiselno pridobiti iz zobnega cementa v predelu korenine in ne iz celega zoba&#160;<span class="xref">(43)</span>. Za genetsko preiskavo si zobje po primernosti sledijo v naslednjem vrstnem redu: endodontsko nezdravljeni kočnik, ličnik, podočnik in sekalec. Pridobitev DNA iz zoba je mogoča bodisi z resekcijo zoba ter ekstrakcijo zobne pulpe, bodisi z zmletjem celega zoba ali pa z zmletjem le koreninskega dela, če ima zob karies&#160;<span class="xref">(43)</span>.</p>
			<h1><span>6 </span>Nohti</h1>
			<p>Nohti so se razvili le pri primatih in predstavljajo roženo tvorbo epidermisa kože. Epidermis v glavnem tvorijo keratinociti, ki izdelujejo vlaknasti protein keratin. V višje ležečih plasteh epidermisa se keratinociti spreminjajo v roževinaste luske. Poroženevanje ali keratinizacija je proces, v katerem se keratinociti postopno v različnih plasteh epidermisa izdiferencirajo v korneocite, izpolnjene s keratinom in drugimi beljakovinami. Keratinizacija se konča po kemičnih spremembah, katerih rezultat so disulfidne povezave keratinskih filamentov. Keratin kože imenujemo mehki keratin, keratin las in nohtov pa trdi keratin, ki za razliko od mehkega vsebuje veliko disulfidnih skupin. Mehki keratin se lušči, trdega pa je potrebno rezati&#160;<span class="xref">(46)</span>. V primeru identifikacije močno razpadlega ali ekshumiranega trupla pridobimo genetski material, če je le možno, iz nohtov. Ti se, podobno kot lasje, ohranijo dolgo po smrti in so v naravnem okolju manj izpostavljeni mikrobni razgradnji, saj obstaja le nekaj specializiranih mikroorganizmov, ki lahko uporabljajo keratin kot hranilo&#160;<span class="xref">(47)</span>. Najprimernejši so nohti na palcih nog, saj so najdebelejši&#160;<span class="xref">(48)</span>. Za razliko od zob in kosti je postopek izolacije genomske DNA iz nohtov bistveno krajši in manj zahteven. Cline&#160;<span class="xref">(49)</span> je uspešno sekveniral do 270 bp dolge fragmente mtDNA iz nohtov, ekshumiranih 36 let po pokopu. Splošno velja, da je iz razmeroma svežih nohtov moč pridobiti jedrne profile, pri starih nohtih pa je večinoma uspešna analiza mtDNA. Če je noht nalakiran z lakom, je potrebno lak odstraniti, saj zavira reakcijo PCR&#160;<span class="xref">(49)</span>. Večina standardnih metod za pridobitev DNA iz keratiniziranih tkiv (nohti in lasje) zahteva zaradi prisotnosti disulfidnih vezi med keratinskimi proteini večdnevno inkubacijo v ekstrakcijskem pufru, ki poleg proteinaze K vsebuje tudi DTT (ta cepi disulfidne vezi med polipeptidi). Za polno aktivnost proteinaze K je potrebna prisotnost ionov Ca<sup class="sup">2+</sup>. Hellmann&#160;<span class="xref">(50)</span> je v TN<sub class="sub">Ca</sub>-pufru EDTA zamenjal z ioni Ca<sup class="sup">2+</sup> in dosegel popolno razgradnjo keratiniziranega nohta (ali lasnega stebla) že v 2–5 urah, zaradi česar je čas, potreben za pridobitev DNA iz nohtov (ali las), bistveno krajši kot iz kosti ali zob.</p>
			<h1><span>7 </span>Lasje</h1>
			<p>Las je rožena, elastična tvorba epidermisa. V kožo je vložen v tulcu ali foliklu. Med nosečnostjo se pri embriju razvijejo vsi lasni folikli, iz katerih nato v življenju ciklično izraščajo in izpadajo lasje&#160;<span class="xref">(22)</span>. V lasnem steblu sta dve populaciji mitohondrijev - ena iz matriksnih celic in druga iz melanocit. Posledica dveh populacij mitohondrijev je mešanje različnih genskih skladov molekul mtDNA, ki imajo lahko različne haplotipe in so torej potencialno heteroplazmični. Eno samo lasno steblo lahko ima vzdolž različnih delov stebla različna razmerja heteroplazmičnih variant oziroma so lahko različna razmerja heteroplazmičnih variant prisotna med lasmi, ki izvirajo iz istega folikla&#160;<span class="xref">(22,51)</span>.</p>
			<p>Lasje imajo tri faze rasti. Prva faza je anagena ali aktivna faza, v kateri so lasje 2 do 8 let. Sledi ji katagena ali razgrajevalna faza, ki traja 2 do 4 tedne&#160;<span class="xref">(52)</span>. V tej prehodni fazi se zaključi mitotska aktivnost matriksnih celic lasnega folikla. Po katageni fazi se lasje nahajajo 2 do 4 mesece v telogeni ali počivajoči fazi, dokler ne izpadejo iz lasišča. Začetek zadnje, telogene faze naznanja skrčitev lasne korenine in njeno potiskanje proti površini lasišča. Po delovanju proteinaz nastane v koži iz vidne čebulice lasne korenine nevidna paličasta korenina, bogata s keratini, povezanimi z disulfidnimi vezmi. Telogena korenina dosega le še 1/3 dolžine korenine v anageni fazi. V telogeni fazi pride do programirane celične smrti – apoptoze, katere rezultat je keratinizacija celičnih proteinov, razgradnja jedra in izguba oziroma razgradnja jedrne DNA. Pod telogeno korenino se začne tvoriti nov anageni las, telogeni pa izpade iz lasišča. Populacija matriksnih celic in dermalna papila za nov anageni las torej izvirata iz starega telogenega lasu, nov las pa se tvori na istem mestu, kot je stari izpadel. Telogeni folikel postane zopet anageni&#160;<span class="xref">(22)</span>. Ko las izpade iz lasnega folikla, pride do dehidracije celic, zato popolnoma keratiniziran las vsebuje manj kot 10 % vode. Vsak dan nam izpade 50 do 100 telogenih las. Na lasišču imamo 100.000 do 150.000 las, od tega je 80 do 90 % anagenih in približno 10 % telogenih. Katagenih las je malo, saj traja katagena faza le 2 do 4 tedne&#160;<span class="xref">(52)</span>. Pri anagenih in katagenih laseh se jedrna DNA nahaja v čebulici lasne korenine in celicah lasnega tulca, ki obkrožajo lasno korenino. Večino jedrne DNA vsebuje lasna korenina, lasni tulec je vsebuje zelo malo. Pred ekstrakcijo DNA iz las je nujno potrebno opraviti mikroskopsko analizo, saj je prisotnost jedrne DNA odvisna od morfologije lasu. Korenine anagenih in katagenih las so odlični kandidati za analizo jedrne DNA. Telogeni lasje imajo le nevidno paličasto, keratinizirano korenino in popolnoma keratinizirano lasno steblo&#160;<span class="xref">(22)</span>. Zato je pri izpadlih – telogenih laseh, ki jih na kraju kaznivega dejanja kriminalisti najpogosteje najdejo, večinoma uspešna le analiza mtDNA&#160;<span class="xref">(53)</span>.</p>
			<p>V lasnem steblu so pigmentna zrnca melanina, ki določajo barvo las. Eumelanin je v rjavih in črnih laseh, feomelanin v rdečih in svetlih laseh. S standardnimi ekstrakcijskimi postopki melanina ne moremo ločiti od DNA in inhibira reakcijo PCR&#160;<span class="xref">(54)</span>. Nekateri forenzični strokovnjaki&#160;<span class="xref">(54)</span> domnevajo, da pogosto šamponiranje in barvanje las negativno vplivata na količino izolirane DNA, vendar McNevin&#160;<span class="xref">(55)</span> negativnega učinka kozmetičnih sredstev ni opazil. Različni avtorji&#160;<span class="xref">(50,54)</span> poudarjajo pri preiskavah lasnih stebel potrebo po odstranjevanju površinske kontaminacije.</p>
			<p>Malo je znanega o posmrtnih spremembah mtDNA v laseh. Če so poškodbe DNA podobne kot v drugih tkivih, lahko pričakujemo oksidativno in hidrolitično depurinacijo, hidrolitično deaminacijo in fragmentacijo, ki so posledica izpostavljenosti ionizirajočemu sevanju in UV – svetlobi&#160;<span class="xref">(47)</span>. Graffy&#160;<span class="xref">(53)</span> v primerih identifikacije pogrešanih oseb, še posebno, če je bilo truplo najdeno nekaj mesecev ali let po smrti, priporoča izolacijo DNA iz kosti, tudi če so lasje ohranjeni, saj so analize starih las problematične, pogosto tudi neuspešne.</p>
			<h1><span>8 </span>Feces</h1>
			<p>Človeško blato ali madeži človeškega blata na toaletnem papirju ali obleki so v redkih primerih edini dokazni material, najden na kraju kaznivega dejanja. Pri spolnih zlorabah je možno najti majhne količine blata na penisu posiljevalca. S tipizacijo DNA lahko ugotovimo izvor človeškega blata in osumljenca oziroma žrtev povežemo (ali ne) s kaznivim dejanjem.</p>
			<p>Feces je končni produkt prebave, ki poteka v prebavilih. Ta je obložen z epitelom, ki se regenerira na dva do šest dni. Pri človeku se tako iz prebavil dnevno odlušči 17 milijard celic&#160;<span class="xref">(56)</span>. Glede na to, da dnevno izločimo 100–200 gramov blata in da celica vsebuje približno 6 pg genomske DNA, lahko ocenimo, da miligram blata teoretično vsebuje 300–600 ng DNA. Vendar praktično iz fecesa pridobimo veliko manj DNA, saj večino odluščenih celic in njihove DNA v procesu prebave prebavni encimi in bakterije razgradijo. Intestinalno oblogo tvorijo stebričaste absorptivne celice in čašaste celice. V fecesu poleg teh dveh tipov epitelnih celic najdemo tudi luskaste celice iz epitela analnega kanala, ki se odluščijo ob iztiskanju blata. Levkocitov, ki so sicer prisotni v intestinalni oblogi, v fecesu običajno ne najdemo. Z mikroskopsko analizo blata so dokazali prisotnost nukleiranih odluščenih epitelnih celic, ki so v fecesu glavni vir DNA in nakazujejo možnost pridobitve jedrne DNA. Vendar vsebuje feces zelo veliko bakterij (v debelem črevesu in danki je 10<sup class="sup">11</sup> bakterijskih celic na gram črevesne vsebine), ki degradirajo DNA, in ogromno snovi, ki inhibirajo reakcijo PCR&#160;<span class="xref">(57)</span>.</p>
			<p>Vsebnost DNA v fecesu ljudi močno variira in je individualno specifična, kar sta dokazala tako Jahnson&#160;<span class="xref">(56)</span> kot Vandenberg&#160;<span class="xref">(58)</span>. Na koncentracijo iz fecesa izolirane DNA vplivajo količina blata in interval gibanja peristaltike, razgradnja odluščenih epitelnih celic in DNA v blatu, izpostavljenost blata zunanjim dejavnikom ter učinkovitost ekstrakcijske procedure. Tako je možno pridobiti največ genomske DNA iz svežega in zamrznjenega blata, z daljšanjem izpostavljenosti zunanjim dejavnikom pa se stopnjuje bakterijska razgradnja DNA in razgradnja zaradi razgrajevalnih snovi, ki se v človeškem blatu nahajajo (npr. žolčne kisline). Odluščene epitelne celice v fecesu niso enakomerno razporejene. Gibanje peristaltike povzroča mešanje črevesne vsebine, zato so vsi deli fecesa občasno izpostavljeni epitelni površini črevesa. Mešanje je manj intenzivno v rektumu in analnem kanalu, kjer pride ob iztiskanju do dodatnega luščenja epitelnih celic, zato so najverjetneje na površini blata večje količine epitelnih celic. Vandenberg&#160;<span class="xref">(58)</span> zato priporočata ekstrakcijo DNA iz blata, odvzetega iz površine.</p>
			<h1><span>9 </span>Urin</h1>
			<p>V forenzični dejavnosti je urin zanimiv zlasti v primerih, ko je potrebno ugotoviti identiteto urina, prej odvzetega za forenzične toksikološke ali alkoholimetrične preiskave ter kontrole dopinga&#160;<span class="xref">(59)</span>. V teh primerih se namreč lahko pojavi sum, da urin ne pripada preiskovancu (ali so ga preiskovanci zamenjali že v ambulanti pri samem odvzemu vzorca, ali pa je prišlo do zamenjave vzorcev ob analizi v laboratoriju). Preverjanje izvora urinskega vzorca ni preprosto, saj ima urin v primerjavi z ostalimi telesnimi tekočinami zelo malo celic. V zdravem človeškem urinu najdemo le do 500 nukleiranih celic na mililiter urina. Največ je levkocitov (300–500 celic/ml urina), v majhnem številu pa so prisotne tudi epitelne celice&#160;<span class="xref">(60)</span>. Urin žensk vsebuje večje število nukleiranih celic (zlasti epitelne celice iz nožničnega trakta) kot urin moških, zato običajno pridobimo petkrat več DNA iz urina žensk&#160;<span class="xref">(61)</span>. Proces hidrolize celic v urinu in kontaminacije z mikroorganizmi (bakterije, glive) nastopi praktično takoj po uriniranju, zato je dobro svežemu urinu pred shranjevanjem dodati snovi, ki preprečijo rast mikroorganizmov, zmanjšajo aktivnost encimov in stabilizirajo DNA. Različni avtorji predlagajo uporabo različnih prezervativov in shranjevanje vzorcev pri različnih temperaturah&#160;<span class="xref">(62)</span>. Količina genomske DNA, ki jo je moč pridobiti iz vzorca urina, je odvisna od spola, od pogojev, v katerih so urin shranili, od časa shranjevanja, od obsežnosti mikrobne kontaminacije, od sproščanja nukleaz iz hidroliziranih celic in od metode izolacije, ki jo uporabimo za pridobitev DNA&#160;<span class="xref">(62)</span>. Če tipizacija jedrne DNA ni uspešna, tipiziramo mtDNA.</p>
			<h1><span>10 </span>Ukrepi za preprečevanje kontaminacije DNA</h1>
			<p>Kemijski dejavniki okolja (čas, sončna svetloba, temperatura, vlažnost…) in biološki dejavniki okolja (prisotnost mikroorganizmov), kateremu so človeški posmrtni ostanki ali človeški izločki podvrženi, povzročajo razgradnjo genetskega materiala in kontaminacijo z DNA bakterij in gliv. Najslabše vpliva na človeški dedni material izpostavljenost visokim temperaturam, visoki vlažnosti in neposredni sončni svetlobi ter mikroorganizmom, ki s svojimi encimi cepijo molekulo DNA (na mikrobno razgradnjo v največji meri vpliva vlaga). Tovrstne kontaminacije, ki v največji meri vpliva na uspešnost tipizacije mtDNA, ne moremo preprečiti. Preprečimo pa lahko najnevarnejši tip kontaminacije, to je kontaminacija s človeškim biološkim materialom oziroma sodobno človeško DNA. Zaradi nizke vsebnosti DNA in njene razgrajenosti v starih ali slabo ohranjenih bioloških materialih so tovrstni forenzični vzorci zelo dovzetni za kontaminacijo s sodobno DNA&#160;<span class="xref">(32)</span>, do katere lahko pride pri zbiranju in shranjevanju dokaznega materiala ali med samo tipizacijo v laboratoriju. Pri starih kosteh, zobeh in telogenih laseh je najpogostejša površinska kontaminacija zaradi neprimernega rokovanja z dokaznim materialom. Površinsko kontaminacijo odstranjujemo z različnimi metodami. Med njimi so najpogostejše spiranje v vodi, detergentu, kislini, etanolu ali belilu, obsevanje z UV-svetlobo, pri kosteh fizično odstranjevanje površine in kot zadnja možnost pridobitev DNA iz materiala, odvzetega iz notranjosti kosti ali zoba. Za učinkovito odstranevanje površinske kontaminacije se običajno uporablja različna kombinacija naštetih tehnik.</p>
			<p>Uporabo belila (natrijev hipoklorit) kot sredstva za odstranjevanje kontaminacije iz površine starih kosti ali zob je preučeval Kemp&#160;<span class="xref">(32)</span> in ugotovil, da belilo uniči kontaminacijsko DNA na površini kosti ali zob, saj jo z oksidativnim delovanjem razcepi na kratke fragmente, endogena DNA pa ostane nepoškodovana. Vzrok za to je izredna stabilnost DNA, ki se v starih kosteh in zobeh veže na hidroksiapatit, ki jo ščiti pred kemijsko razgradnjo. Belilo je potrebno nato odstraniti s spiranjem z vodo in etanolom. Pri zobeh je zobna pulpa, ki je glavni vir DNA, zaprta v pulpni votlini in obdana s trdimi tkivi (sklenina, dentin in cement), zato je manj izpostavljena kontaminaciji&#160;<span class="xref">(63)</span>. Večina raziskovalcev&#160;<span class="xref">(54)</span> uporablja za dekontaminacijo površine zob podobno kot pri kosteh zaporedno spiranje v detergentu, vodi in etanolu ter obsevanje z UV-svetlobo. Če je zob poškodovan (zlomljen ali prizadet z zobno gnilobo) njegovo površino dekontaminiramo le s spiranjem v vodi in obsevanjem z UV-svetlobo&#160;<span class="xref">(54)</span>. Površina lasnega stebla je zaradi hidrofobne narave keratinskih proteinov vodoodporna in zato na nek način zaščitena pred kontaminacijo, če pa že pride do nje, se jo da sprati z zaporednim večkratnim spiranjem v detergentu, etanolu in vodi&#160;<span class="xref">(53,54)</span>. Cline&#160;<span class="xref">(49)</span> opozarja, da lahko uporaba previsokih koncentracij belila (10-odstotno belilo), kislin (1N HCl) in ekstrakcijskih pufrov (z dodano proteinazo K in SDS) kot sredstev za odstranjevanje površinske kontaminacije iz nohtov poškoduje endogeno DNA nohta.</p>
			<p>Poleg površinske kontaminacije s sodobno DNA je možna še kontaminacija s predhodnimi produkti reakcije PCR ali kontaminacija reagentov, plastike in druge laboratorijske opreme. V Laboratoriju za molekularno genetiko Inštituta za sodno medicino v Ljubljani zato v izogib kontaminaciji vedno sledimo priporočilom za njeno preprečevanje&#160;<span class="xref">(13,19,32,64,65)</span>. Uporabljamo dvojne sterilne laboratorijske rokavice, ki jih za vsak vzorec menjamo, kirurške maske za obraz, zaščitne kape, zaščitne prevleke za čevlje in zaščitno haljo za enkratno uporabo. Vse delovne površine pred in po delu očistimo z belilom, vodo in etanolom. Če je možno, jih čez noč izpostavimo tudi UV-sevanju. Orodja in pripomočke za čiščenje, brušenje in mletje kosti in zob po uporabi očistimo na enak način kot delovne površine, jih steriliziramo in čez noč ter pred začetkom dela izpostavimo UV-sevanju. Na enak način po sterilizaciji čez noč in pred začetkom dela UV-sevanju izpostavimo vse pripomočke, orodja, reagente in laboratorijsko plastiko. Za vsak vzorec uporabimo nova, čista orodja in pripomočke. Izdelano imamo eliminacijsko podatkovno zbirko DNA, v kateri so shranjeni profili mtDNA laboratorijskega osebja in oseb, ki so v kateri koli fazi zbiranja in shranjevanja forenzičnih vzorcev – zlasti skeletnih ostankov, prišle v stik z njimi. Vzorce eliminacijske zbirke analiziramo ločeno od forenzičnih vzorcev in ločeno od referenčnih vzorcev (sorodniki ali osebni predmeti pogrešane osebe pri identifikacijskih postopkih). Prostorsko med seboj ločimo različne dele analize, da preprečimo morebitno kontaminacijo s produkti PCR. Pomnoženih produktov PCR nikoli ne vnašamo v prostore za pripravo vzorcev in reagentov, izolacijo DNA in pripravo reakcij PCR; slednji so med seboj prav tako ločeni. Čiščenje in mletje kosti in zob poteka v popolnoma ločenem prostoru, kjer mehansko čistimo vzorce kosti v zaprti citostatični komori, da preprečimo navzkrižno kontaminacijo vzorcev s kostnim prahom. Ta prostor uporabljamo zgolj za pripravo tovrstnih vzorcev (kosti, zobje, telogeni lasje, stari nohti), ne pa tudi za pripravo vzorcev, ki vsebujejo večje količine DNA, kot denimo vzorci krvi in sline. V pomnoževanje produktov z reakcijo PCR vedno vključimo negativno kontrolo, da zaznamo kakršno koli kontaminacijo z DNA ali s produkti PCR. Prav tako vedno vključimo negativno kontrolo v postopek ekstrakcije DNA, da preverimo čistost ekstrakcijskih reagentov, laboratorijske plastike in morebitno navzkrižno kontaminacijo vzorcev. Dobljena nukleotidna zaporedja forenzičnih vzorcev primerjamo z eliminacijsko podatkovno zbirko profilov mtDNA. MtDNA vedno sekveniramo v obe smeri, s čimer zagotovimo pravilnost določitve nukleotidnega zaporedja. Preiskave forenzičnih vzorcev, ki vsebujejo nizke količine mtDNA, ponovimo vsaj dvakrat – tako preverimo, ali dobljeni rezultati med seboj sovpadajo&#160;<span class="xref">(66)</span>.</p>
			<h1><span>11 </span>Primeri preiskav mtDNA</h1>
			<p>Mitohondrijski genom je zelo uporaben za določanje identitete starih posmrtnih ostankov ter preučevanje genealoških odnosov, saj lahko kot referenčni vzorec uporabimo tudi nekaj generacij oddaljene sorodnike po materini liniji&#160;<span class="xref">(3)</span>. Tako so s tipizacijo mtDNA identificirali francoskega prestolonaslednika Ludvika XVII, katerega srce je po usmrtitvi izrezal zdravnik in se je ohranilo vse do danes. Iz preko 200 let starega srca pridobljeni haplotip mtDNA so primerjali s haplotipom mtDNA las Marije Antoinette in njenih še živečih potomcev po materini liniji. Z identičnostjo haplotipov so dokazali, da je bil desetletni deček, ki je leta 1795 umrl v ječi Temple, res sin Ludvika XVI. in Marije Antoinette&#160;<span class="xref">(67)</span>. S pomočjo polimorfizmov mtDNA in primerjavo s še živečimi sorodniki po materini liniji so identificirali tudi skeletne ostanke Martina Bormanna, enega najbolj radikalnih Hitlerjevih sodelavcev&#160;<span class="xref">(68)</span>. S tipizacijo jedrne in mtDNA so identificirali brata Reinholda Messnerja&#160;<span class="xref">(69)</span> ter leta 1960 pokopane člane gverilske organizacije Che Guevara v Boliviji&#160;<span class="xref">(70)</span>. Velikokrat se uporablja kombinacija jedrnih in mtDNA polimorfizmov za identificiranje žrtev množičnih nesreč, kot so letalske nesreče, potresi in požari&#160;<span class="xref">(71)</span>. Ena najbolj odmevnih molekularnogenetskih identifikacij skeletnih ostankov je bila identifikacija ruske vladarske družine Romanov&#160;<span class="xref">(26,27)</span>, pri kateri je bilo potrebno za pozitivno identifikacijo analizirati tako jedrno kot mitohondrijsko DNA. S pomočjo jedrne DNA so lahko preverili maternalno in paternalno povezanost družinskih članov v grobišču, niso pa mogli odgovoriti na vprašanje, ali gre dejansko za posmrtne ostanke družine Romanov. Jedrna DNA namreč omogoča le preverjanje bližnjih sorodstvenih odnosov, preverjanje sorodnosti med daljnimi sorodniki, ki so med seboj ločeni z nekaj generacijami pa zaradi rekombinacije ni mogoče. Preverjanje daljnih sorodstvenih povezav je možno z analizo linearnih genetskih označevalcev, kot sta kromosom Y in mtDNA, saj se dedujeta v nespremenjeni obliki. Pri družini Romanov so preverili identičnost skeletnih ostankov tako, da so nukleotidna zaporedja mtDNA primerjali z nekaj generacij oddaljenimi, a še živečimi potomci po materini liniji. Molekularnogenetske analize 5.000 let starega tirolskega ledenega človeka – Öetzija&#160;<span class="xref">(72)</span>, neandertalca&#160;<span class="xref">(73)</span> in mnoge druge genetske analize starodavne DNA so pokazale, da je možno pridobiti mtDNA iz zelo starih človeških ostankov, ne le skeletov, ampak tudi mumificiranih mehkih tkiv različnih muzejskih in arheoloških zbirk&#160;<span class="xref">(3)</span>.</p>
			<p>S pomočjo mtDNA poteka identifikacija skeletnih ostankov ameriških vojakov, padlih v vojnah v Vietnamu, Kambodži, Laosu in na Kitajskem (2300 žrtev), v korejski vojni (8.000 žrtev) in v drugi svetovni vojni (78.000 vojakov)&#160;<span class="xref">(11)</span> ter identifikacija žrtev množičnih pobojev na ozemlju bivše Jugoslavije (100.000 žrtev)&#160;<span class="xref">(74,75)</span>. MtDNA je izredno uporabna pri identifikaciji žrtev druge svetovne vojne v Sloveniji, kjer imamo preko 600 evidetiranih prikritih grobišč s približno 100.000 žrtvami. Največje prikrito masovno grobišče, ki smo ga v Sloveniji genetsko identificirali, je grobišče Konfin I v bližini Grčaric&#160;<span class="xref">(76)</span>. Seznam žrtev, najden v arhivih, je zajemal 88 žrtev, antropološka študija izkopanih skeletov je to število potrdila. Še živeče sorodnike (brate, sestre, sinove, hčerke, nečakinje, nečake, bratrance) smo uspeli najti za 44 žrtev. Izkop v anatomski legi ni bil mogoč, zato smo genetsko preiskali vse desne stegnenice (84 kosti) ter pridobili jedrno DNA za uspešno tipizacijo mikrosatelitov iz 82 kosti, pri čemer smo s primerjavo genetskih profilov avtosomskih mikrosatelitov ter haplotipov kromosoma Y in mtDNA s sorodniki uspeli identificirati tretjino žrtev, statistične analize pa so pokazale visoko stopnjo identifikacije za 32 žrtev&#160;<span class="xref">(76)</span>. Haplotipi mtDNA so nam služili za identificiranje s pomočjo sorodnikov po materini liniji. Kosti smo vrnili sorodnikom, ki so svojce pokopali v družinske grobove. Identifikacija žrtev druge svetovne vojne je zelo kompleksen proces, saj vključuje sodelovanje strokovnjakov različnih področij, genetska tipizacija je težavna zaradi slabo ohranjene DNA v starih kosteh, problematično pa je tudi iskanje sorodnikov, saj je od vojnih pobojev minilo več kot 70 let. Dokazali smo, da lahko s kombinacijo različnih genetskih označevalcev (avtosomske DNA, kromosoma Y in mtDNA) in tipizacijo bližnjih in daljnih sorodnikov ter izredno uspešno metodo ekstrakcije DNA iz skeletnih ostankov, ki smo jo razvili v našem laboratoriju&#160;<span class="xref">(66)</span>, uspešno identificiramo tudi žrtve druge svetovne vojne. Identifikacija žrtev masovnega grobišča Konfin I je postavila osnovo za nadaljnje molekularnogenetske preiskave povojnih množičnih grobišč, ki smo jih v zadnjih desetih letih izvedli v Sloveniji v našem laboratoriju. Poleg storžiških žrtev&#160;<span class="xref">(77)</span> smo genetsko preiskali tudi žrtve Bodoveljske Grape&#160;<span class="xref">(5)</span>, lobanjo iz Bohinja&#160;<span class="xref">(78)</span>, žrtve grobišča Mačkovec (prispevek v postopku recenzije), Mače (prispevek v pripravi), Babna Gora (prispevek v postopku recenzije), Mozelj, Kržeti, Zaplana, Krimska jama in Konfin II.</p>
			<h1><span>12 </span>Zaključek</h1>
			<p>Preiskave mtDNA v forenzični dejavnosti so izredno pomembne za reševanje primerov, pri katerih preiskava jedrne DNA ni uspešna, ter primerov identifikacij, pri katerih imamo za primerjavo kot referenčni vzorec na razpolago le sorodnike po materini liniji. Le malo evropskih laboratorijev je v preteklosti uporabljalo preiskave mtDNA, saj je postopek Sangerjevega sekveniranja in ločevanja sekvenčnih produktov na kapilarni elektroforezi zamuden, mtDNA pa je zaradi številnih kopij močno izpostavljena kontaminaciji, kar je potrebno upoštevati pri organizaciji in opremi forenzičnega genetskega laboratorija, postopki pa v nasprotju s preiskavami jedrnih mikrosatelitov niso standardizirani. Z razvojem tehnologije sekveniranja naslednje generacije (<italic class="em">angl.</italic> Next Generation Sequencing, NGS) postaja tipizacija mtDNA v forenziki hitrejša, enostavnejša, uporabniku prijaznejša, zaradi zaprtih sistemov manj podvržena kontaminaciji in standardizirana. Tako lahko danes s tehnologijo NGS na enostaven način sekveniramo ne le kontrolno regijo mtDNA, ampak tudi celoten mitohondrijski genom&#160;<span class="xref">(51,79,80)</span>.</p>
			<h1 class="ack"><span>13 </span>Zahvala</h1>
			<p>Zahvaljujem se Komisiji Vlade Republike Slovenije za reševanje vprašanj prikritih grobišč za opravljene izkope žrtev druge svetovne vojne.</p>
			<p>Del študij, opisanih v preglednem članku je sofinancirala Javna agencija za raziskovalno dejavnost Republike Slovenije (ARRS) iz državnega proračuna (projekt Določitev najprimernejših skeletnih elementov za molekularno genetsko identifikacijo starih človeških posmrtnih ostankov, št. J3–8214).</p>
		</article>
	</body>
</html>
