<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>1670</title>
	</head>
	<body id="x1670" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 1670</p>
			<p class="slug"><bold class="strong">@primary-language:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, <span class="discipline-en">Stomatology</span>, Neurobiology, Oncology, Human reproduction, Cardiovascular system, Metabolic and hormonal disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, <span class="discipline-sl">Stomatologija</span>, Nevrobiologija, Onkologija, Reprodukcija človeka, Srce in ožilje, Metabolne in hormonske motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Interdisciplinarna obravnava obstruktivne apneje med spanjem</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | julij – avgust 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | July – August 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Ortodont Koper, Koper, Slovenija</p>
			<p class="aff lang-en"><span class="ref-aff">1</span> Ortodont Koper, Koper, Slovenia</p>
			<p class="aff lang-sl"><span class="ref-aff">2</span> Katedra za maksiofacialno in oralno kirurgijo, Medicinska Fakulteta, Univerza v Ljubljani, Ljubljana, Slovenija</p>
			<p class="aff lang-en"><span class="ref-aff">2</span> Division of Maxillofacial and Oral Surgery, Faculty of Medicine, University of Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Helena Komljanec, e:&#160;helena.komljanec@gmail.com</p>
			<p class="label">Ključne besede:</p>
			<p class="keywords lang-sl">OSA; vloga zobozdravnika; specialista zobne in čeljustne ortopedije ter maksilofacialnega kirurga</p>
			<p class="label">Key words:</p>
			<p class="keywords lang-en">OSA; role of a dentist; orthodontist and maxillofacial surgeon</p>
			<p class="history">Prispelo: 17. 6. 2016 Sprejeto: 18. 6. 2018</p>
		</sidebar>
		<article>
			<h1 class="title lang-sl"><a id="_idTextAnchor000"></a>Interdisciplinarna obravnava obstruktivne apneje med spanjem: sodelovanje specialista zobne in čeljustne ortopedije ter specialista maksilofacialne kirurgije</h1>
			<h1 class="title lang-en" lang="en-US"><a id="_idTextAnchor001"></a>Interdisciplinary treatment of obstructive sleep apnoea: cooperation&#160;with orthodontist and maxillofacial surgeon</h1>
			<p class="author" lang="en-US"><a id="_idTextAnchor002"></a><span class="given-name">Helena</span> <span class="surname">Komljanec</span>,<sup class="sup">1</sup> <span class="given-name">Nataša</span> <span class="surname">Ihan Hren</span><sup class="sup">2</sup></p>
			<h1 class="abs">Izvleček</h1>
			<p class="abs">Obstruktivna apneja med spanjem, poznana kot OSA (<italic class="em">angl.</italic> Obstructive Sleep Apno<a id="_idTextAnchor003"></a>ea), je kronična motnja dihanja v spanju. V fazi spanja nREM pride do delne ali popolne zapore zgornjih dihalnih poti ter s tem do hipoksije in prekinjenega spanca. OSA delimo na blago, zmerno in hudo. Vzročno je povezana z mnogimi morfološkimi in funkcionalnimi dejavniki, poznani pa so tudi dejavniki tveganja zanjo. Med številnimi posebnostmi v področju stomatognatnega sistema so pri osebah z OSA značilni mikrogenija in retrognatija spodnje čeljustnice, večja baza jezika in daljše mehko nebo ter zato ožje zgornje dihalne poti. Metoda izbire diagnosticiranja je polisomnografija. Nezdravljena OSA ima lahko za bolnikovo zdravje številne resne posledice, slabša nevrofiziološki razvoj in kakovost življenja, ocenjujemo pa jo tudi kot javnozdravsteni problem. Zdravljenje je multidisciplinarno in zelo raznoliko. V preglednem članku so predstavljena osnovna dejstva o tej bolezni s poudarkom na morfoloških lastnostih obraza in ustne votline pri OSA ter vloga zobozdravnika, specialista zobne in čeljustne ortopedije ter specialista maksilofacialne kirurgije pri njenem preprečevanju, prepoznavanju in zdravljenju.</p>
			<h1 class="abs">Abstract</h1>
			<p class="abs">Obstructive sleep apnoea, known as OSA, is a chronic disorder of breathing characterized by frequent episodes of partial or complete obstruction of upper airway during the non-REM phase of sleep. It can be graded as mild, moderate and severe. We know numerous morphological and functional predisposing factors as well as risk factors which contribute to OSA. Among many particularities of stomatognathic system are mandibular microgenia and rethrognatia, bigger base of tongue and longer soft palate and as a consequence the narrowing of the upper respiratory tract. The gold standard for the diagnosis is polysomnography. Its primary consequences hypoxemia and recurrent arousals from sleep can show numerous and harmful effects on health, neurophysiological development and quality of life. Today OSA is also recognized as a public health problem. Treatment of OSA is multidisciplinary and very diverse. The article presents the&#160;basic facts about the disease with the emphasis on the craniofacial morphology and the role of a dentist, orthodontist and maxillofacial surgeon in its prevention, recognition and treatment.</p>
			<p class="cite-as"><bold class="strong">Citirajte kot/Cite as:</bold> Komljanec H, Ihan Hren N. Interdisciplinarna obravnava obstruktivne apneje med spanjem: sodelovanje specialista zobne in čeljustne ortopedije ter specialista maksilofacialne kirurgije. Zdrav Vestn. 2018;87(7–8):353–64.</p>
			<p class="doi"><bold class="strong">DOI:</bold> 10.6016/ZdravVestn.1670</p>
			<h1><span>1 </span>Definicija, klinični znaki in epidemiologija</h1>
			<p>Obstruktivno apnejo med spanjem, danes poznano kot OSA (<italic class="em">angl.</italic> Obstructive Sleep Apnoea), je že leta 1837 prvič opisal Charles Dickens kot del sindroma Pickwickian. Leta 1956 je Sidney Burwell natančno dokumentiral znake in simptome pri bolniku z OSA. Pomemben napredek v poznavanju OSA pa je omogočil Guilleminault v poznih 70. letih 20. stoletja&#160;<span class="xref">(1)</span>. Zaradi zožitve zgornjih dihalnih poti (ZDP), najpogosteje v ožini žrela za mehkim nebom, uvulo in korenom jezika, bolnik med spanjem večkrat neha dihati. Zato se za trenutek prebudi, zajame zrak, zasmrči ter zaspi dalje. Teh kratkih prebujanj se ne zaveda, čeprav se lahko ponavljajo večkrat na uro. Do zapore ZDP pride v fazi nREM spanja, zato bolnik težko doseže fazo spanja REM. Bolniki z OSA povedo, da med spanjem ne sanjajo.</p>
			<p>Obstruktivna apneja v spanju se določi z indeksom apneja-hipopneja (AHI), to je s številom motenj dihanja na uro spanja, ki povzročijo padce zasičenosti s kisikom in s tem tkivno hipoksemijo. Za OSA po definiciji gre pri AHI &gt; 15/h pri posameznikih brez simptomov oz. pri AHI &gt; 5/h pri posameznikih s simptomi. OSA delimo na blago (AHI 5–14/h), zmerno (AHI 15–30/h) in hudo (AHI &gt; 30/h)&#160;<span class="xref">(2)</span>.</p>
			<p>V skupino motenj dihanja v spanju štejemo poleg OSA tudi smrčanje, sindrom obstruktivne apneje v spanju (<italic class="em">angl.</italic> Obstructive Sleep Apnea Syndrome, OSAS), centralno apnejo v spanju (CSA), periodično dihanje tipa Cheyne-Stokes in hipoventilacijski sindrom. Za vse je značilno čezmerno znižanje izmenjave plinov med spanjem (npr. hipoventilacija) ali pa nenormalen vzorec dihanja (npr. apneja, hipopneja ali prebujanje, povezano z dihalnim naporom)&#160;<span class="xref">(3)</span>.</p>
			<p>Kadar se poleg motnje normalnega vzorca spanja pojavljajo tudi simptomi podnevi, govorimo o sindromu obstruktivne apneje v spanju – OSAS.</p>
			<p>Simptomi OSA ponoči so glasno smrčanje, nemiren in nekakovosten spanec, pogosto odvajanje vode, občutek davljenja&#160;<span class="xref">(4,5)</span>. Simptomi podnevi so čezmerna zaspanost, dremavost že v dopoldanskem času, utrujenost, glavobol, slabša sposobnost koncentracije in sprejemanja odločitev, avtomatsko vedenje, agresivnost, hiperaktivnost&#160;<span class="xref">(</span><span class="xref">6,7)</span>.</p>
			<p>Prevalenca OSA je pri odraslih moških od 3 %&#160;<span class="xref">(</span><span class="xref">8)</span> do 7 %&#160;<span class="xref">(9)</span>, pri odraslih ženskah od 1 %&#160;<span class="xref">(10</span><span class="xref">)</span> do 4 %&#160;<span class="xref">(9)</span>. V pediatrični populaciji je prevalenca OSA od 1 %&#160;<span class="xref">(11)</span> do 4 %&#160;<span class="xref">(12)</span>. Podatki se med razvitimi deželami ter med deželami v razvoju ne razlikujejo veliko&#160;<span class="xref">(13)</span>. Prevalenca OSA se veča, kar raziskovalci razlagajo z naraščanjem debelosti. OSA je slabo poznana motnja spanja. Ker veliko primerov ne diagnosticirajo, je pojavnost OSA najverjetneje višja kot kažejo številke. Podatkov za prevalenco OSA v Sloveniji zaenkrat še ni.</p>
			<h1><span>2 </span>Patogeneza</h1>
			<p>Danes vemo, da je za razvoj bolezni pri posamezniku lahko pomemben en ali več dejavnikov, te pa delimo na morfološke (statične) in funkcionalne (dinamične).</p>
			<p><italic class="em">Morfološki dejavniki</italic> so: debelost, nepravilnosti mehkih tkiv ZDP in ne&#173;pravilnosti trdih tkiv ZDP.</p>
			<p>Najpomembnejše nepravilnosti mehkih tkiv ZDP so hipertrofija tonzil (predvsem pri otrocih), hipertrofija uvule,&#160;dolga uvula, daljše in debelejše mehko nebo,&#160;makroglosija, edem, maščobna obloženost.&#160;Žrelo je pri bolnikih z OSA ožje, še posebej v postpalatinalni regiji&#160;<span class="xref">(14,15)</span>. Zožitev žrela je večja v lateralni kakor v sagitalni ravnini&#160;<span class="xref">(16)</span>. Slednje je pomembno upoštevati pri vrednotenju lateralnega telerentgenskega posnetka glave in vratu.</p>
			<p>Nepravilnosti trdih tkiv ZDP so nepravilnosti v velikosti, obliki in legi zgornje ter spodnje čeljustnice, pogosto v povezavi z okluzijskimi odkloni, deviacija nosnega pretina, dolžina ZDP, lega hioidne kosti&#160;<span class="xref">(17)</span>.</p>
			<p><italic class="em">Funkcionalni dejavniki</italic> so refleksi, ki vplivajo na premer ZDP, skladnost delovanja žrela in aktivnost faringealnih mišic za vdih. Edem tkiva žrela je hkrati morfološki in funkcionalni dejavnik, saj zoža ZDP, hkrati pa lahko ovira normalno delovanje receptorjev, odgovornih za vzdraženje zaščitnih refleksov&#160;<span class="xref">(18)</span>.</p>
			<p>Poznani so tudi <italic class="em">dejavniki tveganja</italic> za OSA: debelost&#160;<span class="xref">(19)</span>, moški spol, starost nad 40 let&#160;<span class="xref">(20)</span>, srčne bolezni, motnje v delovanju ščitnice, etnični in genetski dejavniki&#160;<span class="xref">(21)</span>, pitje alkohola&#160;<span class="xref">(22)</span>, kajenje&#160;<span class="xref">(23</span><span class="xref">)</span>, jemanje pomirjeval&#160;<span class="xref">(5)</span>. Trdno so dokazali neposredno povezavo med stopnjo debelosti in resnostjo OSA. Ko se med spanjem zmanjša tonična dejavnost mišic žrela, submukozno vratno maščobno tkivo pritiska na ZDP&#160;<span class="xref">(24)</span>. Bolniki z OSA imajo v primerjavi s kontrolno skupino statistično značilno povečan indeks telesne mase (<italic class="em">angl.</italic> Body Mass Index, BMI) in obseg vratu&#160;<span class="xref">(25)</span>.</p>
			<h1><span>3 </span>Značilnosti obraza in ustne votline pri bolnikih z OSA</h1>
			<p>Kraniofacialne nepravilnosti igrajo pomembno vlogo v patogenezi OSA. Med bolniki z OSA so določeni tipi obrazov bolj pogosti kot med normalno populacijo. Odstopanja so predvsem v sagitalni, a tudi v vertikalni ravnini, predvsem v smislu dorzokavdalne rotacije spodnje čeljustnice, pri čemer center rotacije leži v bližini temporomandibularnega sklepa (TMS)&#160;<span class="xref">(26)</span>. Dokazali so, da je korelacija med skeletnimi nepravilnostmi in resnostjo OSA višja pri nedebelih ljudeh&#160;<span class="xref">(</span><span class="xref">27)</span>. Izsledki raziskav podpirajo tudi visoko pojavnost OSA pri bolnikih s kraniofacialnimi nepravilnostmi, kot so Pierre-Robinova sekvenca, Treacher-Collinsov in Downov sindrom&#160;<span class="xref">(28)</span>. Mikrognatija in retrognatija spodnje čeljustnice sta pomemben morfološki dejavnik za OSA&#160;<span class="xref">(29)</span>. Ugotovili so, da je med populacijo oseb z OSA bolj kot retrognatija spodnje čeljustnice statistično značilna mikrognatija spodnje čeljustnice&#160;<span class="xref">(30)</span>, nekateri raziskovalci pa so ugotovili tudi retrognatijo zgornje čeljustnice&#160;<span class="xref">(31)</span>. Pri bolnikih z OSA so opisali še številne druge anatomske značilnosti glave in vratu. Ugotovili so večjo bazo jezika, večje mehko nebo, ožji spodnji zobni lok&#160;<span class="xref">(32)</span>. Dokazali so dve mesti zožitve ZDP: nad bazo jezika, kar je povezano z daljšim in debelejšim mehkim nebom, ter za bazo jezika, kar je povezano z retropozicijo spodnje čeljustnice ter s povečano razdaljo med čeljustnično ravnino in hioidno kostjo&#160;<span class="xref">(33)</span>. Preostali orofarinks, t. j. področje, ki ga mehka tkiva ne zasedejo, je pri bolnikih z OSA zaradi daljšega jezika in mehkega neba manjši za 9 %&#160;<span class="xref">(34)</span>, po nekaterih raziskavah pa celo za 50 %&#160;<span class="xref">(15)</span>.</p>
			<p>Pri bolnikih z OSA so izmerili daljšo kontaktno dolžino med mehkim nebom in jezikom, manjšo velikost nazofarinksa in velofarinksa v sagitalni ravini (meritve na stranskem telerentgenskem posnetku glave in vratu), manjšo razdaljo med bazo jezika in posteriorno steno žrela. Ugotovili so bolj pokončno lego jezika ter podaljšan jezik v kavdalni smeri&#160;<span class="xref">(35)</span>. Izmerili so krajšo razdaljo med zadnjo steno žrela in spodnjimi sekalci, zaradi česar je prostor za jezik manjši&#160;<span class="xref">(14)</span>. Pri bolnikih z OSA so ugotovili kompenzacijsko fiziološko držo s povečanjem kranio-cervikalnega kota, s čimer si bolniki povečajo prehodnost dihalnih poti v budnem stoječem stanju&#160;<span class="xref">(15)</span>.</p>
			<p>Najpogostejši vzrok OSA pri otrocih je hipertrofija nebnic ter žrelnice. Pri njih so ugotovili posteriorno inklinirano spodnjo čeljustnico, anteriorno inklinirano zgornjo čeljustnico, krajšo sprednjo lobanjsko bazo, zožano ZDP ter manj poudarjen nos&#160;<span class="xref">(36)</span>. Pri otrocih z OSA so raziskovali morfologijo zobnega loka ter odnose zobnih lokov. Značilne ugotovitve so: velika sagitalna stopnica, majhen incizalni previs ali celo odprti griz anteriorno, ožji zgornji zobni lok ter krajši spodnji. Pogosto so prisotni distalni ali asimetrični odnos kočnikov ter tesno stanje v spodnjem zobnem loku&#160;<span class="xref">(37)</span>.</p>
			<p>Čeprav je vpliv morfologije na OSA jasen, samo z anatomskimi nepravilnostmi ne moremo prepoznati OSA pri posamezniku. Vendar pa je prepoznava zelo pomembna pri določanju najprimernejšega zdravljenja za posameznika&#160;<span class="xref">(38)</span>.</p>
			<h1><span>4 </span>Diagnosticiranje</h1>
			<p>Diagnoza OSA se postavi z meritvijo dihalnih parametrov v spanju. Metoda izbire je polisomnografija (PSG)&#160;<span class="xref">(39,40)</span>. V Sloveniji PSG izvajajo v laboratorijih za motnje dihanja med spanjem na Kliniki Golnik, na Nevrološki kliniki UKC Ljubljana (<span class="ref-table">Slik</span><span class="ref-table">a 1</span>, <span class="ref-table">Slik</span><span class="ref-table">a 2</span>), na kliničnem oddelku za hipertenzijo v bolnišnici Petra Držaja v Ljubljani ter v UKC Maribor. Bolnik s sumom na OSA mora v laboratoriju prespati.</p>
			<div>
				<div id="_idContainer003" class="figure-wrapper">
					<p><img src="1670-web-resources/image/1670-1.png" alt="" /></p>
					<p class="caption"><bold class="blue">Slika 1</bold><bold class="blue">:</bold> Spremljanje bolnika med polisomnografskimi meritvami na Nevrološki kliniki v UKC Ljubljana.</p>
				</div>
			</div>
			<div>
				<div id="_idContainer005" class="table-wrapper">
					<p><img src="1670-web-resources/image/1670-2.png" alt="" /></p>
					<p class="caption"><bold class="blue">Slika 2:</bold> Polisomnografski zapis z Nevrološke klinike UKC Ljubljana.</p>
				</div>
			</div>
			<p>S PSG se meri pogostnost in trajanje prekinitev dihanja, koncentracija kisika v krvi, pretok zraka skozi dihalne poti, srčni utrip, aktiviranje medrebrnih mišic (poskus vdiha), premike očesnih zrkel (EOG), električno aktivnost v srcu (EKG), možganih (EEG), na bradi, v nogah (EMG).</p>
			<p>Enostavnejši metodi diagnosticiranja OSA sta poligrafija, s katero se merijo isti parametri kot PSG, razen možganske aktivnosti, mišične aktivnosti in elektrokardiografije. Omogoča testiranje s prenosnimi monitorji na domu.</p>
			<p>Med diagnostičnimi metodami se vse bolj uveljavlja endoskopija dihalnih poti med spanjem, induciranim z anestetikom (<italic class="em">angl</italic><italic class="em">.</italic> Drug Induced Sleep Endoscopy, DISE)&#160;<span class="xref">(41)</span>.</p>
			<p>Pri bolnikih z OSA je zelo priporočljivo analizirati telerentgenski stranski posnetek glave in vratu&#160;<span class="xref">(33)</span>. Pomembna sta 2 parametra telerentgenske analize stranskega posnetka glave in vratu, na katera bi morali biti zdravniki, ki se ukvarjamo s kraniofacialnim področjem, še posebej pozorni. Ugotovili so, da sta razdalja med bazo jezika in zadnjo steno žrela (<italic class="em">angl.</italic> Posterior Airway Space, PAS) 5 mm ali manj ter razdalja med mandibularno ravnino in hioidno kostjo (<italic class="em">angl.</italic> Mandibular Plane to Hyoid, MP-H) 24 mm ali več statistično značilna dejavnika za povečan indeks dihalnih motenj&#160;<span class="xref">(42)</span>.</p>
			<h1><span>5 </span>Posledice nezdravljene OSA</h1>
			<p>Posledice nočne hipoksije in hiperkapnije so povečano tveganje za hipertenzijo, aritmijo, srčno-žilne okvare, vključno z možgansko kapjo, ishemične bolezni srca, vključno s srčnim infarktom, nevrološki zapleti, vključno s poslabšanjem epilepsije. Kronična intermitentna hipoksija je resen dejavnik tveganja za smrtnost&#160;<span class="xref">(43</span><span class="xref">)</span>.</p>
			<p>Posredna posledica smrčanja je zmanjšana kakovost spanja partnerja, ki spi v istem prostoru.</p>
			<p>Posledice čezmerne zaspanosti preko dneva so prometne nesreče, znižana delovna produktivnost, slabši spomin in koncentracija, težje opravljanje vsakodnevnih opravil, depresija, znižanje libida ali impotenca, naraščanje telesne teže (pozitivna povratna zveza).</p>
			<p>OSA finančno obremenjuje celotno družbo. Zdravstvene stroške zaradi nezdravljene OSA v ZDA ocenjujejo letno na 3,4 milijarde ameriških dolarjev, celo brez upoštevanja posrednih stroškov zaradi absentizma in možnosti povzročanja nesreč v prometu in na delovnem mestu&#160;<span class="xref">(</span><span class="xref">17)</span>.</p>
			<h1><span>6 </span>Zdravljenje</h1>
			<p>OSA moramo zdraviti kot kronično bolezen z multidisciplinarnim pristopom, pri čemer je pomembna tudi dejavna vloga bolnika samega. Cilj zdravljenja je zmanjšati posledice bolezni, izboljšati kakovost življenja in podaljšati pričakovano življenjsko dobo. Kadar je možno, je potrebno izbrati manj invazivne metode zdravljenja&#160;<span class="xref">(5)</span>. Dokončen načrt zdravljenja je odvisen od teže ter od simptomov bolezni pri posamezniku. Izsledki raziskav priporočajo multidisciplinarno iskanje specifičnega vzroka bolezni in zdravljenje, s katerim določimo za bolnika najbolj primerno zdravljenje. S tem zagotovimo tudi njegovo večjo varnost.</p>
			<p class="ul"><span>•</span>Sprememba življenjskega sloga: normaliziranje telesne teže je nujen ukrep pri vseh osebah z OSA, ki imajo povečano telesno težo. To je nujen ukrep tudi pri otrocih&#160;<span class="xref">(44)</span>. Poleg tega je potrebno opustiti kajenje in vnos alkohola.</p>
			<p class="ul"><span>•</span>Preprečevanje smrčanja: spanje na boku, izogibanje jemanju pomirjeval vsaj 3 ure pred spanjem&#160;<span class="xref">(5)</span>.</p>
			<p class="ul"><span>•</span>Kirurška odstranitev ovir v ZDP: odstranitev nebnic, žrelnice, krajšanje mehkega neba.</p>
			<p class="ul"><span>•</span>Zdravljenje s pozitivnim zračnim tlakom, znano kot CPAP (<italic class="em">angl.</italic> Continous Positive Airway Pressure). CPAP je prva metoda izbire pri zmerni in hudi OSA. Gre za kompresor zraka, ki preko nosne ali nosno-ustne maske dovaja zrak pod pritiskom v dihala bolnika in z nadtlakom razmakne stisnjena dihala. CPAP je simptomatsko zdravljenje, ki naj bi trajalo do konca življenja. Uporaba CPAP med spanjem je sicer najučinkovitejše zdravljenje OSA, vendar le, če ga bolniki uporabljajo vsako noč. Žal se bolniki na CPAP težko navadijo. Maska jih moti, ker jih stiska, pa tudi zaradi hrupa, ki ga povzroča kompresor. Tudi tisti, ki jo sprva sprejmejo, jo lahko kasneje kot dolgoročno zdravljenje svoje bolezni zavrnejo. Še posebej pri mladih lahko uporaba maske prinaša duševne in socialne težave&#160;<span class="xref">(</span><span class="xref">26)</span>. Zaradi slabega sodelovanja bolnikov je uspeh CPAP tako le v 50 %&#160;<span class="xref">(45)</span>.</p>
			<p class="ul"><span>•</span>Uporaba individualnih ortodontskih aparatov, ki pomaknejo spodnjo čeljustnico naprej, in držalcev jezika.</p>
			<p class="ul"><span>•</span>Ortognatsko kirurško zdravljenje: pomik zgornje in spodnje čeljustnice naprej (<italic class="em">angl.</italic> Maxillomandibular Advancement, MMA).</p>
			<p>Študija je pokazala, da kar 40 % poskusov ocenjuje uspešnost zdravljenja OSA predvsem glede na AHI in najnižjo nasičenost s kisikom (<italic class="em">angl.</italic> The Lowest Oxygen Saturation, Lsat). Za verodostojne ocene pa je potrebno vključiti tudi parameter kakovosti življenja (<italic class="em">angl.</italic> Quality Of Life, QOL), kajti dokazano je, da sam AHI ni v korelaciji s spremembami kakovosti življenja&#160;<span class="xref">(46)</span>. Glede na to, da bolniki iščejo pomoč predvsem zaradi zaspanosti čez dan in slabe kakovosti življenja, mnogi predlagajo, da bi morali za ovrednotenje uspeha zdravljenja bolj upoštevati bolnikove subjektivne simptome.</p>
			<h1><span>7 </span>Vloga zobozdravnika, specialista zobne in čeljustne ortopedije ter maksilofacialnega kirurga pri preprečevanju in zdravljenju OSA</h1>
			<p>Veliko bolnikov z OSA ostaja nediagnosticiranih. Anamnestične liste v zobozdravniških ordinacijah bi morali posodobiti z dodatnimi vprašanji: 1. Ali med spanjem smrčite? 2. Ali se vam zdi, da ponoči ne sanjate? 3. Ali ste čez dan zaspani?</p>
			<p>Epstein in sod. so priporočili 5 vprašanj, na katera bi morali zdravniki in zobozdravniki v zvezi z OSA pri vsakem bolniku rutinsko odgovoriti: 1. Ali ima bolnik čezmerno telesno težo? 2. Ali ima bolnik retrognatizem? 3. Ali bolnik toži o zaspanosti čez dan? 4. Ali bolnik smrči? 5. Ali ima bolnik visok krvni tlak?&#160;<span class="xref">(47)</span> Pozitivni odgovori na ta vprašanja zahtevajo od zobozdravnika, specialista zobne in čeljustne ortopedije ter maksilofacialnega kirurga še posebej usmerjeno pozornost za diagnosticiranje skeletnih in dentalnih odstopanj, ki so povezana z OSA. Pomembna je vloga zobozdravnika, ki zlahka klinično prepozna retrognatijo in mikrognatijo spodnje čeljustnice, povečano sagitalno stopnico, distalni odnos zob ter čezmerno obrabljene grizne površine zob. Dokazali so namreč, da je OSA najpomembnejši dejavnik tveganja za nočni bruksizem&#160;<span class="xref">(48)</span>. Maksilofacialni kirurg bi moral pri bolniku, ki mu odstranjuje ovire v ZDP, vedno posumiti na OSA.</p>
			<p>OSA pri otrocih neugodno vpliva na rast in razvoj orofacialnega področja. Zobozdravnik, ki posumi na OSA pri otrocih, naj bolnika čim prej napoti k specialistu otorinolaringologije, v specialistično ambulanto za motnje spanja ter k specialistu zobne in čeljustne ortopedije. Dokazali so namreč, da zgodnje diagnosticiranje ter zdravljenje OSA skoraj popolnoma normalizira rast in razvoj orofacialnega področja&#160;<span class="xref">(36)</span>. Človeški obraz se od rojstva do odrasle dobe poveča približno za 2,5-krat. Na rast obraza vplivajo genetski in funkcionalni dejavniki. Drža odprtih ust in OSA pri otrocih prispevata k razvoju sindroma dolgega obraza. Po drugi strani pa ravno morfologija dolgega obraza poveča tveganje za razvoj OSA&#160;<span class="xref">(49)</span>. Zato je zelo pomembna vloga otroških zdravnikov in zobozdravnikov, da spodbujajo starše in otroke k odpravljanju razvade držanja odprtih ust.</p>
			<p>Zobozdravnik, ki posumi na OSA pri odraslih, naj bolnika napoti v specialistično ambulanto za motnje spanja, k maksilofacialnemu kirurgu ter specialistu zobne in čeljustne ortopedije.</p>
			<p>Z raziskavami so dokazali potrebo po vključitvi specialista zobne in čeljustne ortopedije tako v diagnosticiranje kakor tudi v zdravljenje OSA&#160;<span class="xref">(14,</span><span class="xref">50)</span>. Specialist zobne in čeljustne ortopedije naj poleg standardnih telerentgenskih meritev stranskega posnetka glave in vratu izmeri tudi PAS in MP-H. Telerentgenogram je v primerjavi z računalniško tomografskim (CT) slikanjem cenejši, manj pa tudi izpostavlja bolnika žarčenju. Po drugi strani pa ima CT-slikanje v primerjavi s stranskim slikanjem telerentgenograma glave in vratu velike prednosti. CT-slikanje namreč prikaže spremembe dimenzije žrela tudi v lateralni ravnini. Prav spremembe žrela v lateralni ravni pa so za OSA pomembnejše kot spremembe v sagitalni ravnini. Poleg tega se telerentgenogram opravi v pokončni drži, CT pa v ležeči, kar vpliva na velikost ZDP&#160;<span class="xref">(51)</span>. Zaradi manjših obsevalnih odmerkov se povečuje število raziskav, pri katerih je možno diagnosticiranje OSA in zdravljenje tudi s CT s stožčastim snopom (<italic class="em">angl.</italic> Cone Beam CT, CBCT)&#160;<span class="xref">(52,53)</span>.</p>
			<p>Ortodontsko zdravljenje OSA obsega zdravljenje z nesnemnimi in snemnimi ortodontskimi aparati (samostojno zdravljenje ali v kombinaciji s CPAP) ter zdravljenje z nesnemnimi in snemnimi ortodontskimi aparati pred in po ortognatski operaciji čeljustnic. Ortodontski aparati za zdravljenje OSA so konstruirani tako, da držijo spodnjo čeljustnico in okolišnja tkiva naprej <italic class="em">(</italic><italic class="em">angl.</italic><italic class="em"> </italic>Mandibular Advancement Appliance, MAA<italic class="em">), </italic>ali pa držijo navzpred samo jezik brez pomika spodnje čeljustnice<italic class="em"> (</italic><italic class="em">angl.</italic><italic class="em"> </italic>Tongue Retaining Device, TRD<italic class="em">).</italic> Specialist zobne in čeljustne ortopedije mora pri bolniku pred začetkom zdravljenja opraviti celoten specialistični ortodontski pregled, pregledati mehka in trda tkiva ustne votline in obraza, TMS, analizirati funkcije, še posebej ugotoviti morebitni nočni bruksizem, posneti in analizirati lokalne zobne rentgenske posnetke, ortopantomogramski posnetek in telerentgenski posnetek glave in vratu. Primer analize za OSA specifičnih parametrov je na <span class="ref-table">Slik</span><span class="ref-table">i 3</span>. Kandidat za MAA je bolnik z zdravimi zobnimi in obzobnimi tkivi brez pomembnih sprememb v TMS, s primerno gibljivostjo spodnje čeljustnice, s primerno ročno spretnostjo ter z motivacijo za nošenje aparata po navodilih specialista zobne in čeljustne ortopedije. Če bolnik opisanih pogojev ne izpolnjuje, pa mu namesto MAA vstavimo TRD&#160;<span class="xref">(47)</span>.</p>
			<div>
				<div id="_idContainer007" class="figure-wrapper">
					<p><img src="1670-web-resources/image/1670-3.png" alt="" /></p>
					<p class="caption"><bold class="blue">Slika 3</bold><bold class="blue">:</bold> Stranski telerentgenski posnetek glave in vratu s specifičnimi parametri za diagnozo OSA (koti SNA, SNB in ANB ter razdalji PAS in MP-H).</p>
				</div>
			</div>
			<div>
				<div id="_idContainer009" class="figure-wrapper">
					<p><img src="1670-web-resources/image/1670-4.png" alt="" /></p>
					<p class="caption"><bold class="blue">Slika 4:</bold> Ortodontski aparat za držo spodnje čeljustnice naprej s kovinskimi in akrilatnimi vodili (izpeljanka Herbstovega aparata) – e.o. in i.o. posnetek (Helena Komljanec, dr. dent. med., spec. zobne in čeljustne ortopedije).</p>
				</div>
			</div>
			<div>
				<div id="_idContainer011" class="figure-wrapper">
					<p><img src="1670-web-resources/image/1670-6.png" alt="" /></p>
					<p class="caption"><bold class="blue">Slika 5:</bold> Ortodontski aparat za držanje spodnje čeljustnice naprej z akrilatnimi vodili – e. o. in i. o. posnetek (prof. dr. Nataša Hren Ihan, dr. med, dr. dent. med., maksilofacialni kirurg).</p>
				</div>
			</div>
			<p>V skupino MAA prištevamo Herbstov aparat in njegove izpeljanke, aktivator, monoblok, tvinblok ter številne komercialne izdelke (<span class="ref-table">Slik</span><span class="ref-table">a 4</span>, <span class="ref-table">Slik</span><span class="ref-table">a 5</span>, <span class="ref-table">Slik</span><span class="ref-table">a 6</span>). Zdravljenje z MAA je na mestu pri smrčanju, blagi do zmerni OSA, pri bolnikih, pri katerih je zdravljenje s CPAP neučinkovito, ter pri tistih, ki odklonijo zdravljenje s CPAP ali ortognatski kirurški poseg. V raziskavi, s katero so primerjali različne tipe MAA, so se med preiskovanci indeksi PSG izboljšali pri nošenju vseh vrst MAA. Stopnja učinkovitosti je odvisna od resnosti OSA, materiala in načina izdelave aparata ter obsega pomika čeljustnice (v sagitalni in vertikalni ravnini)&#160;<span class="xref">(54)</span>. MAA s pomikom spodnje čeljustnice in jezika naprej značilno poveča ZDP, poleg tega pa poveča tudi aktiviranje mišic dilatatorjev ZDP, s čimer zmanjša možnost kolapsa ZDP&#160;<span class="xref">(55)</span>. Mnogi so dokazali, da noben aparat ni učinkovit pri vseh bolnikih. Zato mora imeti specialist zobne in čeljustne oprtopedije, ki zdravi bolnike z OSA, poglobljeno znanje o motnjah dihanja ter bogate izkušnje s široko paleto ortodontskih pripomočkov&#160;<span class="xref">(56)</span>. Bolnik mora imeti opravljene meritve PSG pred zdravljenjem, praviloma pa tudi z aparatom v ustih že takoj po ustavitvi aparata. Le tako lahko ugotovimo&#160;terapevtski učinek aparata. Prva dva kontrolna pregleda je potrebno opraviti po pol leta, nato pa enkrat letno. Na kontrolah moramo ugotoviti učinkovanje aparata, sodelovanje bolnika, morebitne neželene učinke in po potrebi aparat prilagoditi&#160;<span class="xref">(56)</span>. Ves čas mora biti bolnik tudi pod nadzorom ostalih specialistov za motnje spanja&#160;<span class="xref">(47)</span>. Cilj zdravljenja z MAA je AHI &lt; 5/uro, zasičenost s kisikom &gt; 85 % ter izboljšanje kliničnih znakov in simptomov. Neustrezno izdelana opornica ali drugi snemni aparati lahko pomembno poslabšajo griz in funkcijo TMS. Zato mora bolnika, pri katerem je na mestu uporaba MAA, obravnavati specialist zobne in čeljustne ortopedije. Najpogostejša težava, ki jo bolniki navajajo med uporabo MAA, je povečano izločanje sline&#160;<span class="xref">(57)</span>. Raziskovali so dentalne ter skeletne spremembe zaradi MAA. Po 6 mesecih uporabe MAA so ugotovili povečano obrazno višino ter zmanjšan incizalni previs in sagitalno stopnico. Po 24 mesecih so ugotovili povečano izrast prvih zgornjih in spodnjih stalnih kočnikov ter povečanje naklona spodnjih sekalcev. Ugotovili so tudi povečanje telerentgenskih parametrov SNA in SNB, zmanjšanje naklona zgornjih sekalcev ter skrajšanje dolžine zgornjega zobnega loka&#160;<span class="xref">(58)</span>. Študije dokazujejo različne mehanizme, preko katerih MAA pri bolnikih z OSA učinkujejo.&#160;Adachi je s sod. dokazal pomen povečane aktivnosti genioglosne mišice zaradi pomika spodnje čeljustnice naprej&#160;<span class="xref">(59)</span>. Nekatere študije dokazujejo pomen povečanja žrelnega prostora retropalatinalno in retroglosalno, najbolj v lateralni ravnini&#160;<span class="xref">(60)</span>. Tan je s sod. poročal, da bolniki MAA bolje prenašajo, kakor nCPAP&#160;<span class="xref">(61)</span>. Vendar se moramo terapevti vedno zavedati, da natančen patofiziološki mehanizem OSA še ni povsem poznan. Zatorej samo povečanje volumna ZDP in tonusa mišic nujno ne vodi v izboljšanje bolezni. Priporočajo, da moramo pri bolnikih, ki jih zdravimo z MAA, nadzorovati stanje s PSG. Ugotovili so namreč, da lahko MAA izjemoma stanje celo poslabša.</p>
			<p>TRD je snemni pripomoček, narejen na podlagi odtisa zob in jezika. Zajame zgornji ter spodnji zobni lok, vleče jezik naprej ter dviguje mehko nebo. Najlažje nosijo TRD osebe z odnosom prvih stalnih kočnikov razreda I. Manjše število zob v ustni votlini pomeni manjšo stabilnost TRD. Vendar lahko TRD uporabljamo celo pri brezzobih. Indikacije za uporabo TRD so blaga OSA, zmerna OSA brez zaspanosti čez dan ter v primerih neuspeha ali zavrnitve zdravljenja s CPAP ali z MMA. Neprehodnost nosnih dihalnih poti je kontraindikacija za uporabo TRD. TRD je učinkovit pri kar 71 % bolnikov&#160;<span class="xref">(62)</span>. Ker se tudi med uporabo TRD indeks AHI lahko celo poslabša, je kontrola s PSG nujno potrebna. Neželeni učinki TRD so neugodje, bolečina v jeziku, povečano slinjenje, neugodje zaradi neestetskega videza, premik sekalcev, poslabšanje stanja parodontalnega tkiva.</p>
			<p>Med kirurškimi metodami zdravljenja je daleč najučinkovitejša metoda kirurškega pomika zgornje in spodnje čeljustnice naprej – MMA. MMA vključuje osteotomijo LeFort I zgornje čeljustnice s pomikom navzpred in razkolno osteotomijo spodnje čeljustnice prav tako s pomikom navzpred. MMA je postala metoda izbire pri bolnikih, ki ne sprejmejo CPAP. MMA je primerna tako pri bolnikih z retrognatijo obeh čeljustnic, pa tudi pri bolnikih brez dentofacialnih anomalij, ki imajo hudo ali zmerno OSA&#160;<span class="xref">(63)</span>.</p>
			<div>
				<div id="_idContainer013" class="figure-wrapper">
					<p><img src="1670-web-resources/image/1670-8.png" alt="" /></p>
					<p class="caption"><bold class="blue">Slika 6:</bold> Telerentgenska posnetka bimaksilarnega retrognatizma pred in po ortognatskem pomiku zgornje in spodnje čeljustnice naprej (prof. dr. Nataša Ihan Hren, dr. med, dr. dent. med., spec. maksilofacialne kirurgije) pri 21-letni bolnici, z BMI 20,3 in anamnestičnim smrčanjem, utrujenostjo ter zbujanjem ponoči.</p>
				</div>
			</div>
			<p>MMA poveča faringealno dihalno pot in tenzijo tkiva. Povečana tenzija tkiva zmanjša možnost kolapsa velofaringealnih in suprahioidnih mišic ter stranske stene žrela&#160;<span class="xref">(64)</span>. S CT-posnetki so dokazali, da se po MMA poveča ZDP v sagitalni in v transverzalni ter skrajša v vertikalni ravnini&#160;<span class="xref">(65)</span>. Opisane spremembe zmanjšajo upor pretoku zraka, kar fizikalno opisuje Poiseuillov zakon. MMA je uspešna metoda v kar 86 %&#160;<span class="xref">(66</span><span class="xref">)</span>. Nižja starost, nižji BMI in zadosten pomik čeljustnic naprej zagotavljajo večji uspeh MMA. Debeli bolniki s kopičenjem bele maščobe in nepravilno aktivnostjo adipocitov ter bolniki, pri katerih traja OSA že dlje časa, torej imajo večje tveganje za trajni nevrološki primanjkljaj v žrelu, so manj ugodni kandidati za MMA. MMA lahko delajo maksilofacialni kirurgi tudi brez predhodne ortodontske priprave, pri čemer skušajo ohraniti bolnikov griz enak, kot je bil pred operacijo. V primerih, ko se griz po MMA poslabša (predvsem pojav odprtega griza), je potrebno po operaciji griz ortodontsko urediti&#160;<span class="xref">(67</span><span class="xref">)</span>. Idealno pa je, če bolnika pred MMA ortodontsko pripravimo. Specialist zobne in čeljustne ortopedije mora pri skeletnih nepravilnostih razreda II spodnjim sekalcem zmanjšati, zgornjim pa povečati naklon v buko-oralni smeri. Na ta način specialist zobne in čeljustne ortopedije omogoči kirurgu večji pomik spodnje čeljustnice naprej.</p>
			<h1><span>8 </span>Zaključek</h1>
			<p>OSA je pomembna bolezen, ki jo poleg drugih zdravnikov prepoznavajo tudi zobozdravniki, specialisti zobne in čeljustne ortopedije in maksilofacialni kirurgi. Žal mnogi bolniki z motnjami dihanja med spanjem ostajajo nediagnosticirani. Zdravniki moramo zato več pozornosti posvečati anamnezi ter kliničnemu pregledu, usmerjenima v odkrivanje OSA. Potrebno je ozaveščanje bolnikov, saj ima lahko nezdravljena OSA hude posledice za bolnika ter njegovo ožjo ter širšo okolico. Ker je OSA zelo kompleksna in kronična bolezen, je potrebno bolnika zdraviti interdisciplinarno in dolgoročno, pri čemer je pomembno tudi sodelovanje specialistov zobne in čeljustne ortopedije ter maksilofacialnih kirurgov.</p>
			<p>Dovoljenje za objavo fotografije nam je dala medicinska sestra, zaposlena v UKC Ljubljana.</p>
		</article>
	</body>
</html>
