<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2484</title>
	</head>
	<body id="x2484" lang="sl-SI">
		<sidebar id="_idContainer000" class="hidden-meta-wrapper">
			<p class="slug">@publisher.id: 2484</p>
			<p class="slug"><bold class="bold">@primary-language</bold><bold class="bold">:</bold> <span class="primary-language">sl</span>, en</p>
			<p class="slug">@discipline-en: Microbiology and immunology, Stomatology, Neurobiology, Oncology, Human reproduction, Cardiovascular system, <br />Metabolic and hormonal disorders, Public health (occupational medicine), <span class="discipline-en">Psychiatry</span></p>
			<p class="slug">@discipline-sl: Mikrobiologija in imunologija, Stomatologija, Nevrobiologija, Onkologija, Reprodukcija človeka, Srce in ožilje, <br />Metabolne in hormonske motnje, Javno zdravstvo (varstvo pri delu), <span class="discipline-sl">Psihiatrija</span></p>
			<p class="slug">@article-type-en: Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug">@article-type-sl: Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug">@running-header: <span class="running-header">Prehrana in prehranska dopolnila v psihiatriji</span></p>
			<p class="slug">@reference-sl: <span class="reference-sl">Zdrav Vestn | januar – februar 2018 | Letnik 87</span></p>
			<p class="slug">@reference-en: <span class="reference-en">Zdrav Vestn | January – February 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Oddelek za psihiatrijo, Univerzitetni klinični center Maribor, Maribor, Slovenija</p>
			<p class="aff lang-en">Department of Psychiatry – Unit for Forensic Psychiatry, University clinical center Maribor, Maribor, Slovenia</p>
			<p class="label">Korespondenca/Correspondence:</p>
			<p class="correspondence">Anja Plemenitaš, e: anja.plemenitas@ukc-mb.si</p>
			<p class="label">Ključne besede:</p>
			<p class="keywords lang-sl">nutricijska psihiatrija; črevesna mikrobiota; mentalno zdravje; duševne bolezni; probiotiki</p>
			<p class="label">Key words:</p>
			<p class="keywords lang-en">nutritional psychiatry; gut microbiota; mental health; mental disorders; probiotic</p>
			<p class="history">Prispelo: 23. 1. 2017 Sprejeto: 25. 9. 2017</p>
		</sidebar>
		<article id="_idContainer002" class="article">
			<h1 class="title lang-sl"><a id="_idTextAnchor000"></a>Prehrana in prehranska dopolnila v psihiatriji</h1>
			<h1 class="title lang-en"><a id="_idTextAnchor001"></a>Nutrition and dietary supplements in psychiatric diseases</h1>
			<p class="author"><a id="_idTextAnchor002"></a><span class="given-name">Anja</span> <span class="surname">Plemenitaš</span></p>
			<h1 class="abs">Izvleček</h1>
			<p class="abs">Moderni pristop k zdravljenju je celostni pogled na bolnike, ki temelji na tem, da sta telesno in duševno zdravje med seboj vzajemno povezana. Doslej favorizirana psihofarmakološka terapija je zgolj zmerno znižala breme duševnih bolezni. Vedno več je podatkov, ki kažejo povezavo med kakovostno prehrano in uporabo prehranskih dodatkov, ki lahko preko nevrokemičnih procesov koristijo pri zdravljenju duševnih bolezni. Prehranska dopolnila, ki bi na podlagi znanstvenih dokazov lahko bila koristna pri zdravljenju duševnih bolezni, zajemajo omega-3 maščobne kisline, S-adenozil metionin, N-acetil cistein, cink, B-vitamine (vključno s folno kislino) in vitamin D. Največ prednosti za naše okolje v prehrani ima tradicionalna mediteranska dieta. Na podlagi izsledkov predkliničnih raziskav se vedno bolj zavedamo vloge črevesne mikrobiote pri nastanku in potencialnem zdravljenju duševnih motenj. Mikrobiota preko enteričnega in vagusnega živčnega sistema komunicira obojestransko z možgani in vpliva na duševno kot tudi telesno počutje. Iz teh dognanj pridobivajo na teži potencialne terapije s prebiotiki, probiotki ali bolj ozko gledano psihobiotiki, v prehrani pa uporaba fermentirane hrane. Zaenkrat ni dovolj dokazov za uporabo prehranskih dopolnil pri zdravljenju psihiatričnih bolezni, da bi jih uvedli v redna priporočila, a podatki iz več raziskav kažejo na potencialno uporabnost le-teh pri določenih indikacijah.</p>
			<h1 class="abs">Abstract</h1>
			<p class="abs">Modern approaches to management of medical conditions are based on a holistic view, taking into account bidirectional connections between physical and mental health. The current pharmacologically focused model has so far provided modest benefits in addressing the burden of poor mental health. Convincing data suggest that diet quality and select nutrient-based supplements might influence a range of neurochemical modulatory activities, improving the management of mental disorders. Examples of these nutrient-based supplements include omega-3 fatty acids, S-adenosyl methionine, N-acetyl cysteine, zinc, B vitamins (including folic acid), and vitamin D. The traditional Mediterranean diet is considered to be the most beneficial diet in our region. Based on the results of preclinical studies, we are increasingly aware of the role of intestinal microbiota in the pathogenesis and potential treatment of mental disorders. Bidirectional signalling between the brain and the gut microbiome involving vagal neurocrine and endocrine signalling mechanisms influences mental and physical wellbeing. These findings suggest that using prebiotics, probiotics or in the strict sense psychobiotics, as well as incorporating fermented foods in the diet, could have a potential role in the management of mental disorders. As of now, we lack sufficient evidence to implement recommendations for dietary supplements in treatment guidelines, however, this might change in light of emerging data from contemporary research studies, at least for certain indications.</p>
			<p class="cite-as">Citirajte kot/Cite as: Plemenitaš A. Prehrana in prehranska dopolnila v psihiatriji. Zdrav Vestn. 2018;87(1–2):81–90.</p>
			<p class="doi">DOI: 10.6016/ZdravVestn.2484</p>
			<h1><span>1 </span>Uvod</h1>
			<p>Telesno in duševno zdravje sta med seboj tesno medsebojno povezana&#160;<span class="xref">(1)</span>. Farmakološko zdravljenje je zgolj zmerno znižalo breme duševnih bolezni. V psihiatriji se veliko raziskujejo nove oblike zdravljenja in preprečevanja duševnih bolezni&#160;<span class="xref">(2)</span>. Nutricijska psihiatrija je veda, ki raziskuje povezavo med prehrano in vplivom na duševne bolezni; do sedaj je bila zapostavljena ali vključena v slabo zasnovane raziskave&#160;<span class="xref">(3)</span>. Kljub temu da so determinante duševnega zdravja večplastne, podatki iz raziskav kažejo, da bi bila prehrana lahko pomemben dejavnik pri nastanku duševnih bolezni, kot je to že znano pri nekaterih boleznih srca in ožilja, žlez z notranjim izločanjem in prebavil&#160;<span class="xref">(2)</span>. Znana je stara modrost, da ni splošnega zdravja brez psihičnega zdravja, novejša dognanja pa kažejo, da sta dobro telesno počutje in aerobna vadba nujno potrebna za duševno zdravje&#160;<span class="xref">(4)</span>. Pri bolnikih z duševnimi motnjami so pogosteje ugotavljali znake kroničnega vnetja, oksidativni stres, slabšo presnovo, spremembe v črevesni mikrobioti in mnoge druge telesne spremembe, na katere lahko vplivamo s prehrano&#160;<span class="xref">(4)</span>. Preobjedanje in posledično debelost sta povezani s povečanim tveganjem za nastanek telesnih težav in slabega psihičnega počutja. Mnoge duševne bolezni spremljajo spremenjene prehranjevalne navade. Na le te lahko dodatno vplivajo nekatera psihofarmakološka zdravila, kar potem lahko vodi do povečanja telesne teže in debelost in s tem v kopičenje psihičnih težav&#160;<span class="xref">(5)</span>.</p>
			<p>Za tradicionalne oblike prehrane, npr. mediteransko in japonsko, je v nasprotju s sodobno zahodnjaško prehrano v razvitem svetu značilno, da zagotavljajo večji vnos sadja, zelenjave, rib in morskih sadežev, žit z omejeno predelavo, vlaknin in sorazmerno majhnih količin mlečnih in mesnih izdelkov&#160;<span class="xref">(6)</span>. Mediteranska dieta svetuje tudi redno telesno dejavnost, pitje zadostnih količin vode, dovoljeno je uživanje (rdečega) vina 1–2 decilitra na dan&#160;<span class="xref">(7,</span><span class="xref">8)</span>.</p>
			<p>Vedno več raziskav in člankov kaže na povezavo črevesnih mikroorganizmov – črevesne mikrobiote z imunskim sistemom, črevesnim endokrinim in živčnim sistemom ter na obojestransko povezanost črevesja in možganov, pogosto imenovano os črevo-možgani&#160;<span class="xref">(9,10)</span>. Črevesni (enterični) živčni sistem je preko vagusnega živca in drugih živčnih povezav povezan z osrednjim živčnim sistemom. Biološko aktivne snovi iz hrane, produkti presnove mikroorganizmov v črevesu in nekatere molekule, ki jih izločajo črevesne celice (enterociti, enterokromafine celice) in celice črevesnega imunskega sistema, vplivajo na nevronsko prenašanje sistema črevo – možgani&#160;<span class="xref">(11)</span>. Provnetni in protivnetni citokini ter serotonin vplivajo na spanje, apetit, razpoloženje in kognicijo&#160;<span class="xref">(12)</span>. Pri vzdrževanju zdrave črevesne mikrobiote igrajo pomembno vlogo prehrana s prebiotiki, probiotiki in esencialnimi živili. Zahodnjaška dieta, polna nasičenih maščob, lahko negativno vpliva na črevesno mikrobioto in poveča črevesno prepustnost ter vpliva na prehodnost krvno-možganske pregrade&#160;<span class="xref">(4)</span>.</p>
			<h1><span>2 </span>Vpliv prehrane in prehranska dopolnila</h1>
			<p>Soočamo se z uporabo vedno bolj predelane in prehransko revne hrane, zato so lahko ljudje hkrati čezmerno prehranjeni in podhranjeni&#160;<span class="xref">(2)</span>. Ob povečanem vnosu energije a sočasno pomanjkljivem vnosu nekaterih pomembnih mikrohranil in vlaknin, lahko posameznikom primanjkuje pomembnih hranil za možgane&#160;<span class="xref">(2)</span>. Možgani delujejo na visoki presnovni ravni in so odvisni od aminokislin, maščob, vitaminov in mineralov ter elementov v sledovih&#160;<span class="xref">(4)</span>. K slabemu duševnem zdravju prispevajo še uporaba cigaret, čezmerno uživanje alkohola in premalo telesne dejavnosti&#160;<span class="xref">(2)</span>.</p>
			<p>Španska raziskava je pokazala, da je bilo uživanje mediteranske prehrane povezano z boljšo oceno duševnega in telesnega počutja&#160;<span class="xref">(13)</span>. Prehrana nosečnic in otrok v zgodnjem otroštvu je povezana z njihovim duševnim zdravjem v odraslosti&#160;<span class="xref">(14,15)</span>. Pomembno pomanjkanje hrane v kritičnih razvojnih obdobjih v nosečnosti se povezuje z večjo pojavnostjo razpoloženjskih in psihotičnih motenj ter zasvojenosti v kasnejših življenjskih obdobjih&#160;<span class="xref">(16-18)</span>. Objavljena sta bila dva sistematična pregleda raziskav o povezanosti prehrane in duševnega zdravja. Opisujeta povezavo med nezdravo prehrano in depresijo kot tudi slabšim duševnim zdravjem pri otrocih in mladostnikih&#160;<span class="xref">(19,20)</span>.</p>
			<p>Epidemiološke in prospektivne raziskave so pokazale na povezavo med zdravim prehranjevanjem in zmanjšano prevalenco ali manjšim tveganjem za nastanek depresije&#160;<span class="xref">(21,22)</span> in zmanjšanim tveganjem za samomor&#160;<span class="xref">(23)</span>. Metaanalizi sta pokazali na povezavo med mediteransko prehrano in manjšim tveganjem za blagi kognitivni upad in Alzheimerjevo demenco&#160;<span class="xref">(24,25)</span>. Velika randomizirana raziskava PERIMED je pokazala na pomemben trend pri zmanjšanju tveganja za depresijo ob uporabi mediteranske diete z dodatkom oreščkov, kar je bilo posebej opazno pri bolnikih s sladkorno boleznijo tipa 2&#160;<span class="xref">(26)</span>. Klinična raziskava je pokazala, da je svetovanje spremembe diete lahko tako učinkovito kot psihoterapija&#160;<span class="xref">(27)</span>.</p>
			<p>Prehranska dopolnila, ki imajo znanstveno dokazano nevrokemično modulacijsko delovanje in bi lahko koristila pri zdravljenju duševnih bolezni, zajemajo omega-3 maščobne kisline, S-adenozil metionin, N-acetil cistein, cink, vitamine B in vitamin D&#160;<span class="xref">(2)</span>. Osredotočanje zgolj na prehranske dodatke&#160;<span class="xref">(28)</span> lahko zamaskira potencialno vlogo kombinacije hranil, ki zadostijo naravnim fiziološkim potrebam telesa&#160;<span class="xref">(29)</span>. Primer je cink, pri katerem so predklinične in klinične raziskave pokazale na povezavo med dodajanjem tega elementa in boljšim izidom pri bolnikih z depresijo; dodatek cinka so povezovali z boljšim odgovorom bolnikov na zdravljenje z antidepresivi&#160;<span class="xref">(30,31)</span>. Opisano je kombinirano delovanje omega-3 maščobnih kislin in cinka, ki preko epigenetskih sprememb vplivajo na nevronske celice&#160;<span class="xref">(32)</span>. Raziskavi na človeških nevronskih celicah sta pokazali, da so histoni ključni element pri epigenetskih spremembah, na katere vplivajo tako cink kot omega-3 maščobne kisline&#160;<span class="xref">(</span><span class="xref">32,33)</span>. Cink je zmanjšal acetilacijo histonov, med tem ko so omega-3 maščobne kisline izboljšale neravnovesje acetilacijske homeostaze&#160;<span class="xref">(</span><span class="xref">32)</span>.</p>
			<p>Starodavna praksa shranjevanja živil s procesom fermentacije spada k tradicionalnim zaščitnim prehranjevalnim režimom&#160;<span class="xref">(3)</span>. Fermentacija je proces razgradnje, ki ga povzročajo mikroorganizmi ali encimi rastlinskega ali živalskega izvora in se uporablja za shranjevanje živil že več kot tisoč let&#160;<span class="xref">(</span><span class="xref">34)</span>. Uporaba mikroorganizmov, ki izhajajo iz fermentirane hrane, lahko ugodno vpliva na zdrav črevesni ekosistem&#160;<span class="xref">(3,34)</span>. Fermentacija lahko izboljša biorazpoložljivost vitaminov B, magnezija in cinka&#160;<span class="xref">(35-38)</span>. Proteoliza v fermentiranem mleku lahko vodi v večjo vsebnost peptidov in prostih aminokislin&#160;<span class="xref">(</span><span class="xref">39)</span>. Na področju psihiatrije je malo kliničnih raziskav, ki bi preverjale učinke fermentirane hrane na duševno zdravje. Ena takšnih raziskav je pokazala, da je bilo pri mlajših odraslih z visoko stopnjo nevroze uživanje fermentirane hrane povezano z manj simptomi socialne anksioznosti&#160;<span class="xref">(40)</span>. Bazične in živalske raziskave opisujejo ugodne učinke fermentirane hrane na kognitivne sposobnosti in njene nevroprotektivne mehanizme&#160;<span class="xref">(41)</span>. Hipotetično fermentacija preoblikuje kemično sestavo hranil, izboljša njihovo učinkovitost in biorazpoložljivost&#160;<span class="xref">(42)</span> in ima ugodne učinke preko vplivov na sestavo črevesne mikrobiote&#160;<span class="xref">(3)</span>.</p>
			<h1><span>3 </span>Omega-3 polinenasičene maščobne kisline</h1>
			<p>Človeški možgani so po suhi teži sestavljeni v 80 % iz lipidov. Esencialne maščobne kisline pridejo v človeški organizem zgolj preko prehrane in sestavljajo 15–30 % suhe teže možganov in vplivajo na mehanizme celičnega signaliziranja preko noradrenalinskih, dopaminskih in serotoninskih nevronskih poti. Imajo tudi protivnetne in antiapoptozne učinke, povečajo fluidnost membran in nevrogenezo preko spodbujanja BDNF (angl. brain-derived neurotrophic factor)&#160;<span class="xref">(2,43,</span><span class="xref">44)</span>. Omega-3 maščobne kisline bi lahko imele preventivno vlogo pri posameznikih, ki imajo veliko tveganje za razvoj psihoze&#160;<span class="xref">(44,</span><span class="xref">45)</span>. Žal pa na podlagi metaanaliz ni bilo mogoče jasno ugotoviti, ali uživanje omega-3 maščobnih vpliva na zdravljenje shizofrenije&#160;<span class="xref">(</span><span class="xref">46-49)</span>. Metaanalizi sta pokazali, da je uporaba omega-3 maščobnih kislin učinkovita pri zdravljenju depresivnih simptomov, še posebej uporaba višjih odmerkov ob sočasni antidepresivni terapiji&#160;<span class="xref">(50,51)</span>. Pri zdravljenju bipolarne motnje so po podatkih iz raziskav dodane omega-3 maščobne kisline ugodne samo za zdravljenje depresivnih simptomov, ne pa tudi maničnih&#160;<span class="xref">(52,53)</span>. Metaanalizi sta pokazali majhen do zmerno ugoden učinek omega-3 maščobnih kislin v visokih odmerkih pri zdravljenju motnje pozornosti in hiperaktivnosti (ADHD) pri otrocih&#160;<span class="xref">(54,55)</span>, tretja metaanaliza pa je ob podobnih zaključkih poudarila, da se njihova objektivnost omejuje zaradi razlike v metodologiji posameznih raziskav, izrazitega učinka placeba in pristranskosti (bias)&#160;<span class="xref">(56)</span>. Pri odmerjanju omega-3 maščobnih kislin se ob upoštevanju dobre prenosljivosti in varnosti uporabljajo odmerki do 5 g/dan&#160;<span class="xref">(44)</span>.</p>
			<h1><span>4 </span>S-adenozil metionin (SAM)</h1>
			<p>SAM je žveplo vsebujoča endogena snov, ki je vpletena v metilacijo nevrotransmiterjev, odgovornih za razpoloženje&#160;<span class="xref">(2)</span>. Klinični raziskavi sta pokazali, da je SAM lahko potencialno učinkovit kot antidepresiv&#160;<span class="xref">(57)</span> ali kot dodatno zdravljenje poleg antidepresivov&#160;<span class="xref">(58)</span>.</p>
			<h1><span>5 </span>N-acetil cistein (NAC)</h1>
			<p>NAC se uporablja kot antidot pri predoziranju z acetaminofenom&#160;<span class="xref">(59)</span>. Ta aminokislinska spojina deluje na glutamatni in dopaminski sistem, deluje tudi protivnetno, antioksidativno in nevroprotektivno&#160;<span class="xref">(59,60)</span>. NAC so preučevali kot možno zdravljenje bipolarne depresije, shizofrenije, avtizma, trihotilomanije in drugih kompulzivnih kot tudi odvisniških vedenj, a je sistematični pregled raziskav pokazal, da rezultati niso enoznačni, zato se zaenkrat uporaba NAC v psihiatriji ne priporoča&#160;<span class="xref">(59,61)</span>. Preliminarni pozitivni rezultati potrebujejo potrditev na večjih vzorcih z daljšim spremljanjem, NAC pa ostaja na podlagi dobre prenosljivosti in dostopnosti pomembna tarča raziskovanja v psihiatriji&#160;<span class="xref">(62)</span>.</p>
			<h1><span>6 </span>Elementi</h1>
			<p>Cink je v telesu element v sledovih in vpliva na citokine, na nevrogenezo hipokampusa preko stimulacije BDNF in spreminja aktivnosti N-metil D-aspartata in glutamata. Vpleten pa je tudi v presnovo omega-3 ter drugih esencialnih maščobnih kislin&#160;<span class="xref">(63,64)</span>. Pomanjkanje cinka so povezovali z več depresivnimi simptomi&#160;<span class="xref">(65)</span>. Sistematični pregled raziskav in metaanaliza kažejo, da je dodajanje cinka učinkovito pri zdravljenju depresivnega razpoloženja kot monoterapija ali kot dodatek k antidepresivom&#160;<span class="xref">(30,31,63)</span>.</p>
			<p>Raziskave so pokazale, da so otroci z ADHD z motnjami spanja (predvsem sindrom nemirnih nog) nagnjeni k pomanjkanju železa. Pomanjkanje železa naj bi tudi zmanjšalo učinkovitost zdravljenja s psihostimulansi&#160;<span class="xref">(66)</span>. Zaenkrat ostajajo priporočila, da nadomeščamo železo pri ADHD zgolj, kadar gre za njegovo pomanjkanje&#160;<span class="xref">(67)</span>.</p>
			<h1><span>7 </span>Vitamini</h1>
			<p>Vitamini skupine B so potrebni za pravilno nevronsko delovanje. Folacin (vitamin B9) je potreben za sintezo noradrenalina, serotonina in dopamina. Pomanjkanje folacina je pogosto pri depresivnih bolnikih in pri slabšem odgovoru na zdravljenje z antidepresivi&#160;<span class="xref">(68</span><span class="xref">)</span>. Metaanaliza je pokazala, da kratkotrajna uporaba folacina in vitamina B12 ni izboljšala depresivnih simptomov pri zdravljenju depresije z antidepresivi, medem ko so dolgotrajno uporabo teh vitaminov povezovali z zmanjšanjem tveganja za relaps in s preventivo pri posameznikih s povečanim tveganjem za razvoj depresije&#160;<span class="xref">(69)</span>.</p>
			<p>Piridoksin (vitamin B6) v višjih odmerkih so na podlagi sistematičnega pregleda raziskav povezovali z ugodnimi učinki na ekstrapiramidne simptome ob uporabi antipsihotikov&#160;<span class="xref">(70)</span>, natančen mehanizem tega učinka pa zaenkrat ni poznan&#160;<span class="xref">(71)</span>.</p>
			<p>Sistematični pregled raziskav ni pokazal povezave med koncentracijami vitamina B12 in kognitivnim upadom ali Alzheimerjevo demenco&#160;<span class="xref">(72)</span>. Prav tako ni prepričljivih dokazov, ki bi podpirali učinkovitost uporabe vitamina A, vitamina C ali vitamina E kot monoterapije ali v kombinaciji z drugimi antioksidanti pri preprečevanju kognitivnega upada&#160;<span class="xref">(73)</span>.</p>
			<p>Vitamin D je nevrosteroid, ki igra pomembno vlogo v proliferaciji, diferenciaciji in signaliziranju s kalcijem v osrednjem živčnem sistemu, ima pa tudi nevrotrofično in nevroprotektivno delovanje&#160;<span class="xref">(74</span><span class="xref">)</span>. Metaanaliza ni pokazala povezave med dodajanjem vitamina D in boljšim izidom zdravljenja depresije&#160;<span class="xref">(75)</span>. Pri bolnikih s shizofrenijo so beležili nižje ravni vitamina D, a zaenkrat ni kliničnih raziskav, ki bi preučevale potencialne psihotropne učinke dodajanja vitamina D pri bolnikih s psihozo&#160;<span class="xref">(76,77)</span>.</p>
			<p>Psihiatrične bolezni lahko vodijo v pomanjkanje vitaminov in mineralov. Dobro je poznano pomanjkanje tiamina (vitamin B1) pri zasvojenosti z alkoholom, zaradi česar je nadomeščanje tega vitamina lahko pomembno pri zdravljenju odtegnitvenih simptomov. Čeprav v razvitih državah niso našli pogostega pomanjkanja vitaminov, je potrebno pri bolnikih z duševno motnjo pomisliti na sindrome, povezane s pomanjkanjem le-teh, kot sta perniciozna anemija ali Wernikejeva encefalopatija&#160;<span class="xref">(5)</span>.</p>
			<h1><span>8 </span>Črevesna mikrobiota in psihobiotiki</h1>
			<p>Človeško črevesje vsebuje približno 1014–1015 mikroorganizmov z več kot 1000 različnimi vrstami bakterij (poleg glivic, virusov in arhej), kar je 10-krat več kot je celic v človeškem organizmu. Črevesna mikrobiota igra ključno vlogo pri presnovi v črevesju, zaščiti pred okoljskimi patogenimi mikroorganizmi, črevesni peristaltiki in odzivnosti imunskega sistema. Ti komenzalni mikrobi lahko proizvajajo kratkoverižne maščobne kisline, nekatere nevrotransmiterje in esencialne aminokisline, kot je triptofan. Črevesna mikrobiota lahko preko nevroendokrinih mehanizmov vpliva na raven nevrotransmiterjev v možganih in s tem na vedenje, čustveno in kognitivno delovanje posameznika; a tudi možgani lahko vplivajo na sestavo mikrobiote&#160;<span class="xref">(</span><span class="xref">78,79)</span>. Razvoj mikrobiote po rojstvu poteka postopno; na njeno končno sestavo pa pomembno vplivajo dejavniki, kot so prehranjevalne navade, bolezni in zdravljenje z antibiotiki. Vse večje zavedanje o pomenu vpliva mikrobiote na fiziološke procese v telesu in na zdravje je pripeljalo do razvoja različnih strategij, s katerimi skušamo vplivati na sestavo in delovanje mikrobiote. Uporaba probiotikov (specifičnih živih mikroorganizmov, katerih uživanje v zadostni količini koristno vpliva na zdravje) in prebiotikov (neprebavljivih sestavin hrane, ki selektivno spodbujajo rast in/ali aktivnost omejenega števila zdravju koristnih bakterij) v zadnjih desetletjih strmo narašča. Za njihov učinek je pomembnih več mehanizmov: sprememba črevesnega okolja, vpliv na črevesno sluznično pregrado, uravnavanje imunskega odziva itd.&#160;<span class="xref">(</span><span class="xref">79)</span>. Povezava mikrobiota – črevo – možgani ima potencialno vlogo v patogenezi več bolezni, kjer ima vnetni proces pomembno vlogo: pri motnjah razpoloženja, motnjah avtističnega spektra, ADHD in debelosti&#160;<span class="xref">(80)</span>.</p>
			<p>Žive organizme, ki preko črevesja vplivajo na možgane in pomagajo bolnikom z duševnimi motnjami, če so zaužiti v zadostni količini, imenujemo psihobiotiki&#160;<span class="xref">(81)</span>. Te bakterije so sposobne proizvajati in izločati nevroaktivne snovi (GABA in serotonin), ki delujejo na osi možgani – črevo, tako da znižajo aktivnost stresne hipotalamično-hipofizno-adrenalne osi, ali pa imajo protivnetne učinke, ki vplivajo na potek nevropsihiatričnih bolezni&#160;<span class="xref">(81</span><span class="xref">)</span>. Nekateri črevesni mikroorganizmi (Lactobacillus acidophilus, Bifidobacterium infantis, Bifidobacterium longum, Candida in Streptococcus) imajo lahko psihotropne učinke, tako da izločajo nevrotransmiterje: GABA, glicin, serotonin in kateholamini ali vplivajo preko endokanabinoidnega sistema&#160;<span class="xref">(82)</span>. Do sedaj so raziskovali psihobiotike pretežno na živalskih modelih. Malo je kliničnih raziskav. Metaanaliza raziskav na bolnikih z diagnozo sindrom razdražljivega črevesa izpostavlja, da so posamezne klinične raziskave po uporabi psihobiotikov poročale o nižanju anksioznosti, depresivnosti in črevesnega vnetja&#160;<span class="xref">(12)</span>. Ob dnevnem uživanju probiotikov, ki vsebujejo L. helveticus in B. longum, v trajanju meseca dni so zdravi preiskovanci poročali o manj psihološkega stresa&#160;<span class="xref">(83)</span>. Pri iskanju povezav med črevesnim mikrobiomom in depresijo niso prišli do enotnih spoznanj&#160;<span class="xref">(84)</span>. Pri boleznih iz avtističnega spektra je pregled raziskav pokazal, da posegi z antibiotiki in probiotiki vplivajo na izboljšanje vedenja in komunikacijo pri avtističnih otrocih&#160;<span class="xref">(85)</span>. Zaenkrat je premalo kliničnih raziskav, predvsem randomiziranih s placebom kontroliranih, na podlagi katerih bi lahko prišli do jasnih zaključkov o učinkovitosti probiotikov pri vzdrževanju duševnega zdravja&#160;<span class="xref">(86-88)</span>.</p>
			<h1><span>9 </span>Zaključek</h1>
			<p>Povezava med hrano, mikrobioto, črevesno presnovo, imunskim sistemom, črevesnim, vegetativnim in osrednjim živčnim sistemom se pogosto obravnava. Zaenkrat imamo rezultate predvsem na bazični ravni, ukvarjajo se s prepoznavanjem mehanizmov delovanja, malo pa je kliničnih raziskav. Zato je znanega še premalo, da bi lahko govorili o klinični uporabi, ki bi bila podprta z dokazi. Prehransko zdravljenje in uporaba prehranskih dopolnil pa imata glede na znane izsledke potencial pri preprečevanju in zdravljenju duševnih motenj.</p>
		</article>
	</body>
</html>
