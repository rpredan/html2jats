<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2638</title>
	</head>
	<body id="x2638" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2638</p>
			<p class="slug"><bold class="strong">@primary-language:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, <span class="discipline-en">Neurobiology</span>, Oncology, Human reproduction, Cardiovascular system, <br />Metabolic and hormonal disorders, Public health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, <span class="discipline-sl">Nevrobiologija</span>, Onkologija, Reprodukcija človeka, Srce in ožilje, <br />Metabolne in hormonske motnje, Javno zdravstvo (varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Zdravljenje zmanjšane gibljivosti komolca</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | maj – junij 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | May – June 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Otropedska bolnišnica Valdoltra, Ankaran</p>
			<p class="aff lang-en"><span class="ref-aff">1</span> Valdoltra orthopedic hospital, Ankaran, Slovenia</p>
			<p class="aff lang-sl"><span class="ref-aff">2</span> Medicinska fakulteta, Univerza v Ljubljani, Ljubljana</p>
			<p class="aff lang-en"><span class="ref-aff">2</span> Facultiy of medicine, University of Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Anže Mihelič, e: anze.mihelic@ob-valdoltra.si</p>
			<p class="label">Ključne besede:</p>
			<p class="keywords lang-sl">komolec; otrdelost; kontraktura; artroliza; konzervativno zdravljenje</p>
			<p class="label">Key words:</p>
			<p class="keywords lang-en">elbow; stiffness; contracture; arthrolysis; conservative treamtent</p>
			<p class="history">Prispelo: 29. 7. 2017 Sprejeto: 11. 12. 2017</p>
		</sidebar>
		<article>
			<h1 class="title lang-sl"><a id="_idTextAnchor000"></a>Zdravljenje zmanjšane gibljivosti komolca</h1>
			<h1 class="title lang-en" lang="en-US"><a id="_idTextAnchor001"></a>Treatment of elbow stiffness</h1>
			<p class="author" lang="en-US"><span class="given-name"><a id="_idTextAnchor002"></a>Anže</span> <span class="surname">Mihelič</span>,<sup class="sup">1</sup> <span class="given-name">Rihard</span> <span class="surname">Trebše</span><sup class="sup">1</sup></p>
			<h1 class="abs">Izvleček</h1>
			<p class="abs">Zmanjšana gibljivost ali kontraktura komolca je lahko posledica različnih dejavnikov, med katerimi prevladujejo stanja po poškodbah in heterotopične zakostenitve v okolici komolca, ki se najpogosteje pojavijo po poškodbi glave ali hrbtenjače. Tako artroskopsko kot odprto kirurško zdravljenje je uspešno. Artroskopski posegi so namenjeni zgolj reševanju znotrajsklepnih vzrokov in vzrokov v sami kapsuli, odprte kirurške tehnike pa uporabljamo pri znotraj- in zunajsklepnih vzrokih. Za razrešitev zmanjšane gibljivosti uporabljamo različne kirurške pristope glede na anatomski vzrok in umeščenost spremembe. Zapleti so redki, med najpogostejšimi je predvsem nepopolna razrešitev kontrakture. Okvare živcev so zelo redke. Najpogostejša med njimi je delna poškodba ulnarnega živca, zlasti kadar ga je treba sprostiti ali prestaviti. Konzervativno zdravljenje s statičnimi in dinamičnimi opornicami je v izbranih primerih lahko alternativa kirurškemu zdravljenju, kadar ni mehanskih vzrokov za kontrakturo oz. gre le za dopolnitev kirurških metod v obdobju po operaciji.</p>
			<h1 class="abs">Abstract</h1>
			<p class="abs">Elbow stiffness may develop due to various causes but most frequently it is secondary to a traumatic elbow lesion or heterotopic ossification common after head or spinal trauma. Both open and arthroscopic releases are effective. The arthroscopic release is reserved for intra-articular and capsular reasons, while open surgery can address either intra-articular or extra-articular causes. Different surgical approaches are used to treat elbow stiffness, depending on the exact anatomical location of the lesion that limits the range of movements. Complications are rare, the most frequent being incomplete resolution of stiffness. Nerve lesions are very rare. Most frequent is a partial ulnar nerve lesion, especially when nerve release or transposition is required. Conservative treatment with static or dynamic braces can be effective when there are no anatomical reasons for stiffness. Braces can be used as an adjunct to surgical treatment in the postoperative period in selected cases where no bony impingement is present.</p>
			<p class="cite-as"><bold class="strong">Citirajte kot/Cite as:</bold> Mihelič A, Trebše M, Trebše N, Trebše R. Zdravljenje zmanjšane gibljivosti komolca. Zdrav Vestn. 2018;87(5–6):289–96.</p>
			<p class="doi"><bold class="strong">DOI:</bold> 10.6016/ZdravVestn.2638</p>
			<h1><span>1 </span>Uvod</h1>
			<p>Komolec je funkcionalno zelo pomemben sklep, saj skupaj z ramenskim sklepom omogoča izredno velik obseg gibanja roke v prostoru. Zagotavlja večino običajnih vsakdanjih dejavnosti, ki zahtevajo približanje roke k obrazu. Komolec otrdi pogosteje kot drugi sklepi zaradi kongruentne oblike sklepa in občutljivosti sklepne kapsule na poškodbo&#160;<span class="xref">(1)</span>. Zmanjšana gibljivost lahko pomembno oslabi funkcijo roke, zato se omejena gibljivost v komolcu zdravi pogostejše kot pri drugih sklepih. Normalen obseg giba v komolcu je 0 °–145 °&#160;<span class="xref">(2)</span>. Nekatere pogoste dejavnosti, kot je uporaba prenosnega telefona in tipkovnice, zahteva uporabno fleksijo do 145 °.</p>
			<p>Namen preglednega članka je seznaniti bralca z obravnavo in načini zdravljenja bolnika s kontrakturo komolca. Namenjen je tako družinskim zdravnikom kot specialistom fiziatrom, travmatologom in ortopedom.</p>
			<h1><span>2 </span>Funkcionalna anatomija komolca</h1>
			<p>Komolčni sklep je močno vpet tričleni tečajni sklep, sestavljen iz ulnohumeralnega, radiohumeralnega in proksimalnega radioulnarnega dela. Najpomembnejši del je ulnohumeralni sklep, ki ga sestavlja trohlea humerusa s trohlearno incizuro proksimalne ulne. Omogoča upogib in izteg ter utrpi največjo obremenitev pri tem gibu. Capitulum humerusa in fovea glavice radiusa sestavljata radiohumeralni sklep brez pomembne vloge pri nosilnosti sklepa, omogoča pa skupaj z vezmi lateralno stabilnost. Proksimalni radioulnarni sklep omogoča skupaj z distalnim radioulnarnim sklepom rotiranje podlakti. Processus coronoideus in olekranon na bližnjem delu ulne sta glavna stabilizatorja komolca v sagitalni ravnini. V tej ravnini se sklepna površina humerusa nagne približno 30 ° anteriorno, v čelni ravnini pa se sklepna ploskev nagne približno 6 ° lateralno v valgus, kar imenujemo tudi nosilni kot.</p>
			<p>Na medialni strani komolca se nahaja tridelna ulnarna stranska vez, ki je sestavljena iz sprednjega, zadnjega in prečnega snopa. Najpomembnejši je sprednji snop, ki omogoča valgusno stabilnost komolca. Lateralna stranska vez se nahaja na radialni strani. Z enim snopom povezuje distalni humerus z lateralnim delom proksimalne ulne, sprednji snop pa zvezno prehaja v anularno vez, ki je glavni stabilizator proksimalnega radioulnarnega sklepa.</p>
			<p>Komolec je funkcijsko pomembno oslabljen, ko se upogib zmanjša pod 120 °, ko je obseg rotacij podlahti manj kot 45 ° ali ko se polna iztegnitev zmanjša za več kot 30 °. Upogib je funkcionalno bolj pomemben od iztega. Pri vsakodnevnih dejavnostih zadostuje obseg gibljivosti 30 °–130 °. Zmanjšanje upogiba in rotacije v komolcu pomembno ohromi dnevne dejavnosti, kot so npr. natančna ročna opravila, stik roke z obrazom in osebna nega. Izguba iztega komolca je pogosto zelo neprijetna, saj onemogoča intimno nego. Izguba polne supinacije je hujša od primankljaja pronacije, ki jo lahko nadomesti gibljivost v ramenskem sklepu.</p>
			<h1><span>3 </span>Patogeneza kontrakture</h1>
			<p>Vzroki za otrdelost komolca so različni. V do 20 % se pojavi kot zaplet po poškodbi&#160;<span class="xref">(2)</span>, predvsem po izpahu in zlomu, ter tudi po poškodbi glave oziroma hrbtenjače&#160;<span class="xref">(</span><span class="xref">3)</span>, pri obsežnih opeklinah&#160;<span class="xref">(4)</span> in po operaciji komolca&#160;<span class="xref">(5)</span>. Sočasna poškodba glave in komolca povzroči razvoj heterotopnih zakostenelosti (osifikacij) pri 80 % bolnikov&#160;<span class="xref">(6)</span>. Pomembni vzroki za kontrakturo so tudi artroza, sistemske vnetne bolezni, kongenitalne malformacije, bolezni sinoviajske ovojnice, kit in mišic ter dolgotrajna imobilizacija.</p>
			<p>Razlogi za zmanjšano gibljivost komolca so lahko znotrajsklepni ali intrinzični, zunajsklepni ali ekstrinzični in kombinirani. Znotrajsklepni razlogi vključujejo izliv, osteofite, prosta telesa, tujke, zarastline, nekongruentno oblikovane sklepne površine in vnetne granulome pri revmatičnih boleznih. Najpogosteje je intrinzična kontraktura posledica nastanka adhezij znotraj sklepa, izgube ali odluščenja hrustanca z neožiljenih delcev po kominutivnem zlomu in deformacije sklepa zaradi poškodbe.</p>
			<p>Med zunajsklepne vzroke prištevamo ektopične osifikacije, utesnitve in zatikanja zaradi nepravilno zaraščenih zlomov, psevdoartroze, kongenitalne deformacije, kontrakture mehkih tkiv in kontrakture zaradi boleče utesnitve živcev, predvsem ulnarnega živca.</p>
			<p>Kontrakture stranskih vezi in kapsule lahko patofiziolško razložimo s pospešenim nastajanjem miofibroblastov v predelu sklepa&#160;<span class="xref">(7,8)</span>, brazgotinjenjem in fibrozo sklepne kapsule. Histološko se zakrčeno tkivo razlikuje od normalnega&#160;<span class="xref">(9)</span>. Kontrakture stranskih vezi so klinično pogoste, ker lahko po poškodbi okostenijo, lahko pa nastanejo tudi pri pretiranem pasivnem razgibavanju komolca ali zaradi daljše imobilizacije sklepa v skrčenem položaju&#160;<span class="xref">(</span><span class="xref">5,10)</span>.</p>
			<p>Heterotopna osifikacija je patološka tvorba. Nastajajo lističi kostnega tkiva znotraj mehkih tkiv na mestih, kjer kostnina običajno ni prisotna. Nedavno so ugotovili, da po poškodbi glave periferni živci izločajo citokine, ki stimulirajo nastanek nove kosti, najpogosteje v mišicah, kar razloži pogost pojav heterotopnih zakostenitev v okolici komolca&#160;<span class="xref">(11)</span>.</p>
			<h1><span>4 </span>Diagnosticiranje</h1>
			<p>Klinični pregled je poleg anamneze vzroka za otrdelost komolca osnova za odločitev o kirurškem oz. konzervativnem zdravljenju. Pregled zajema tudi sosednje sklepe, vratno hrbtenico in nevrološki status zgornjega uda. Še posebej smo pozorni na morebitno utesnitev ulnarnega živca. Izmerimo pasivni in aktivni obseg gibljivosti in preverimo stabilnost sklepa. Čvrste in neboleče skrajne lege nam že pri pregledu nakazujejo kostno oviro (<span class="ref-fig">Slik</span><span class="ref-fig">a 1</span>), elastične skrajne lege obsega gibljivosti pa bolj nakazujejo mehkotkivni vzrok. Pomembno je oceniti tudi stanje kože pri sumu na sistemske bolezni. Poleg standardnih anteriornih, posteriornih in lateralnih rentgenskih posnetkov je glavna diagnostična preiskava računalniška tomografija s tridimenzionalno rekonstruiranimi slikami (3D CT), ki se lahko računalniško nadgradi, da si natančno prikažemo mehanske ovire in simuliranje gibanja v sklepu. Po potrebi lahko opravimo tudi magnetnoresonančno slikanje (MRI) sklepa, da ocenimo mehkotkivne strukture. Pri sumu na znotrajsklepna prosta telesa je obvezno opraviti še artrografijo.</p>
			<div>
				<div id="_idContainer003" class="figure-wrapper">
					<p><img src="2638-web-resources/image/2638-1.jpg" alt="" /></p>
					<p class="caption"><bold class="blue">Slika 1:</bold> Proksimalna radioulnarna sinostoza s fiksno kontrakturo pronacije in supinacije ter omejenim upogibom in iztegom po poškodbi.</p>
				</div>
			</div>
			<h2><span>4.1 </span>Klasifikacije</h2>
			<p>Obstajajo različne klasifikacije otrdelosti komolca. Najpogosteje se uporablja klasifikacija po Kayu (<span class="ref-table">Tabel</span><span class="ref-table">a 1</span>), ki razvršča otrdelost po vzrokih. Obširnejša Mooreyeva klasifikacija pa temelji na anatomski umeščenosti in vzroku za otrdelost, ki je lahko znotrajsklepni, zunajsklepni ali kombinirani&#160;<span class="xref">(12)</span>.</p>
			<div>
				<div id="_idContainer004" class="table-wrapper">
					<p class="caption"><bold class="blue">Tabela 1:</bold> Klasifikacija otrdelosti komolca po Kayu glede na vzrok za omejeno gibljivost.</p>
					<table id="table001" class="table">
						<colgroup>
							<col />
							<col />
						</colgroup>
						<tbody>
							<tr class="table">
								<td class="table tr">
									<p class="tbl-fig_tr">Tip 1</p>
								</td>
								<td class="table tr">
									<p class="tbl-fig_tr">kontraktura mehkih tkiv</p>
								</td>
							</tr>
							<tr class="table">
								<td class="table tr">
									<p class="tbl-fig_tr">Tip 2</p>
								</td>
								<td class="table tr">
									<p class="tbl-fig_tr">kontraktura mehkih tkiv z zakostenitvami</p>
								</td>
							</tr>
							<tr class="table">
								<td class="table tr">
									<p class="tbl-fig_tr">Tip 3</p>
								</td>
								<td class="table tr">
									<p class="tbl-fig_tr">sklepni zlom brez premika s kontrakturo mehkih tkiv</p>
								</td>
							</tr>
							<tr class="table">
								<td class="table tr">
									<p class="tbl-fig_tr">Tip 4</p>
								</td>
								<td class="table tr">
									<p class="tbl-fig_tr">sklepni zlom s premikom in kontrakturo mehkih tkiv</p>
								</td>
							</tr>
							<tr class="table">
								<td class="table tr">
									<p class="tbl-fig_tr">Tip 5</p>
								</td>
								<td class="table tr">
									<p class="tbl-fig_tr">zakostenitev po poškodbi</p>
								</td>
							</tr>
						</tbody>
					</table>
				</div>
			</div>
			<h1><span>5 </span>Zdravljenje</h1>
			<p>Bolnikov z delno omejeno gibljivostjo komolca je precej, a le pri nekaterih je obseg gibljivosti zunaj funkcionalnega območja. Pri teh lahko zahtevno zdravljenje pomembno izboljša delovanje sklepa. Odločitev za poseg je lažja, če so hkrati prisotne tudi bolečine oz. znaki utesnitve ulnarnega živca ali motorične veje radialnega živca. Ker se omejena gibljivost komolca po poškodbi popravlja do enega leta po poškodbi, je v takih primerih z operacijo smiselno nekoliko počakati&#160;<span class="xref">(7,13-15)</span>. Daljše čakanje pa uspešnost posega bistveno zmanjša&#160;<span class="xref">(12)</span>.</p>
			<h1><span>6 </span>Konzervativno zdravljenje</h1>
			<p>Komolčne opornice se kot samostojni pripomoček zdravljenja otrdelosti lahko uporabljajo pri rehabilitaciji po operaciji, oz. kadar ni razloga za kontrakturo v kosteh&#160;<span class="xref">(13)</span>. Dodatna uporaba opornic po kirurškem posegu lahko poveča gibljivost, izmerjeno pred posegom, za več kot 45 °, brez operacije pa se obseg gibljivosti samo z uporabo opornic lahko poveča do praviloma največ 30–40 °&#160;<span class="xref">(10)</span>.</p>
			<p>Razlikujemo med statičnimi in dinamičnimi opornicami. Pri statičnih postopno povečujemo dovoljeni obseg gibljivosti, dinamične opornice pa zakrčena tkiva neprenehoma nežno raztezajo. Oba tipa opornic sta enako učinkovita, ker obseg gibljivosti lahko povečata za 30–40 °&#160;<span class="xref">(10)</span>. Fizioterapija z intenzivnim pasivnim raztezanjem ni priporočljiva, saj povzroča vnetje kapsule in včasih celo zakostenitve stranskih vezi, kar zmanjša obseg gibljivosti. Pri konzervativnem zdravljenju je pomembno dobro sodelovanje med fiziatrom in kirurgom.</p>
			<h1><span>7 </span>Kirurško zdravljenje</h1>
			<p>Zaradi bližine številnih žil in živcev je poseg na komolčnem sklepu vselej tehnično zahteven. Topografija površine komolčnega sklepa je razgibana, zato lahko že minimalna kostna sprememba povzroči pomembno omejitev gibljivost. Pred posegom je pomembno analizirati, ali gre zgolj za mehkotkivne ali tudi za kostne ovire. Pri slednjih je potrebna natančna morfološka analiza zatikanja, da se določi umestitev in načrtuje kirurški pristop, ki mora omogočiti preglednost področja, kjer se nahaja vzrok za omejeno gibljivost (<span class="ref-fig">Slik</span><span class="ref-fig">a 2</span>). Kadar imamo znake in simptome draženja ulnarnega živca oz. je bil upogib pred operacijo manj kot 100 °, je med operacijo potrebno sprostiti tudi živec, sicer lahko v 15 % pride do njegove okvare zaradi akutnega vkleščenja v tunelu komolca&#160;<span class="xref">(16)</span><span class="xref">.</span></p>
			<div>
				<div id="_idContainer006" class="figure-wrapper">
					<p><img src="2638-web-resources/image/2638-2.jpg" alt="" /></p>
					<p class="caption"><bold class="blue">Slika 2:</bold> Načrt pred operacijo. Računalniška analiza topografije otrdelega komolca. Po simulaciji upogiba in iztega so označena področja s kostnimi ovirami, ki omejujejo obseg gibov.</p>
                                        <p class="caption">A – sprednja in zadnja površina distalnega humerusa, z zeleno označene kostne ovire obsega giba. B – sprednja in zadnja površina proksimalne ulne, z vijolično označene kostne ovire obsega giba. C – stanje po virtualni odstranitvi kostnih ovir gibanja.</p>
				</div>
			</div>
			<h2><span>7.1 </span>Artroskopsko zdravljenje</h2>
			<p>Artroskopska operacija komolca lahko v veliko primerih razreši kontrakturo komolca. Prednosti so v majhni invazivnosti posega, minimalni izgubi krvi, manjši bolečini po posegu in hitrejši rehabilitaciji. Poseg je tehnično zahteven, glavna nevarnost pa so poškodbe živcev, ki so pogostejše kot pri odprti tehniki. Največja pomanjkljivost artroskopskega pristopa je omejen dostop do zunajsklepnih struktur. Indikacije za artroskopsko operacijo komolca so znotrajsklepni ali t. i. kapsularni vzroki za otrdelost. Heterotopične zakostenitve, kontrakture z zunaj sklepnimi zarastlinami, omejena pronacija in supinacija ter huda artroza sklepa pa so kontraindikacije za artroskopski poseg.</p>
			<p>Učinkovitost tovrstnega kirurškega zdravljenja je dokazano velika. Pederzini&#160;<span class="xref">(17)</span> je preučil veliko kohortno skupino in izmeril za 33 ° povečan obseg gibljivosti pri popoškodbeni in 13 ° pri obrabni otrdelosti komolca. Wu opisuje v študiji 34 bolnikov s povprečnim izboljšanjem gibljivosti za 65,9 °&#160;<span class="xref">(18)</span>. Tudi druge študije poročajo o podobnih rezultatih s povprečnim izboljšanjem gibljivosti za 40 °. Večinoma se začetno pridobljena gibljivosti s časom ne poslabša&#160;<span class="xref">(19)</span>, večji obseg gibljivosti pa pridobimo pri bolnikih s slabšo gibljivostjo pred operacijo&#160;<span class="xref">(20)</span>.</p>
			<p>V naši ustanovi opravimo letno okoli 10 artroskopskih posegov na komolcu.</p>
			<h2><span>7.2 </span>Odprto kirurško zdravljenje</h2>
			<p>Odprtemu kirurškemu zdravljenju je pogosto pridružen dodatni poseg, kot je sprostitev ali prestavitev utesnjenega ulnarnega živca, interpozicijska artroplastika ali prenos mišice anconeus. Najpomembnejša je sprostitev in odstranitev sprednje ter zadnje sklepne kapsule, tenotomija mišice brachialis oziroma njena sprostitev iz distalne tretjine humerusa, odstanitev vseh osteofitov in v nekaterih pri slabo zaraščenih zlomih pa znotraj- ali zunajsklepna osteotomija ter odstranitev delcev kosti za izboljšanje kongruentnosti sklepa. Kadar je obseg upogiba v komolcu manj kot 100 °, je potrebno sprostiti zadnji snop medialne stranske vezi&#160;<span class="xref">(16)</span>, ki je glavni stabilizator pri upogibu in se v iztegu postopno skrči. Nahaja se v dnu komolčnega kanala pod ulnarnim živcem, ki ga je v tem primeru potrebno sprostiti. Pri posegih za pridobitev upogiba je pomembna tudi sprostitev tricepsa iz distalnega dela humerusa.</p>
			<p>Glede na tip in umeščenost sprememb uporabljamo različne kirurške pristope. Za stabilnost komolca je ključno, da ohranimo lateralno stransko vez in sprednji snop medialne stranske vezi. Najboljši prikaz omogoča univerzalni posteriorni pristop, saj omogoča dostop do medialne in lateralne strani komolca (<span class="ref-fig">Slik</span><span class="ref-fig">a 3</span>). Lateralni in medialni pristop se uporabljata, ko so spremembe zgolj na lateralni oz. medialni strani. Medialni pristop je najpriročnejši za posege na processusu coronoideusu. Sprednji ali Henryjev pristop uporabljamo redko, večinoma, kadar je treba sprostiti tudi radialni živec ali njegove veje, ter pri spremembah v proksimalnem radioulnarnem sklepu. K operaciji v področju glavice radiusa pristopimo po lateralni strani v Kocherjevem intervalu med mišicama anconeus in extensor carpi ulnaris. Pristop omogoča izvedbo prenosa mišice anconeus (<span class="ref-fig">Slik</span><span class="ref-fig">a 4</span>) ali zamenjavo glavice radiusa z umetno. Pri odločanju o pristopu je vselej potrebno upoštevati morebitne brazgotine posegov pred tem. Odprta kirurgija je zelo uspešna pri odstranitvi zunajsklepnih zakostenitev&#160;<span class="xref">(10,21)</span>, ki se po operaciji redko ponovijo.</p>
			<div>
				<div id="_idContainer008" class="figure-wrapper">
					<p><img src="2638-web-resources/image/2638-3.jpg" alt="" /></p>
					<p class="caption"><bold class="blue">Slika 3:</bold> Univerzalni posteriorni pristop omogoča dostop na 270 ° obsega komolca.</p>
				</div>
			</div>
			<p>Najpogostejši odprti kirurški poseg za razrešitev omejene gibljivosti komolca je lateralni pristop na sklep z ohranitvijo lateralnih stranskih vezi ter sprostitvijo sprednje in zadnje sklepne kapsule, imenovan <italic class="em">column procedure&#160;</italic><span class="xref">(22,23)</span>. Pristop razvijemo na sprednji strani med humerusom in dolgo iztegovalko zapestja do sklepne kapsule, kjer se distalno nadaljuje med kratko in dolgo iztegovalko zapestja. Posteriorno pa poteka med lateralno glavo tricepsa in humerusom in nadaljuje distalno pred anconeusom.</p>
			<p>Glavico radiusa pri hudi poškodbi, deformaciji ali radiohumeralni artrozi lahko zamenjamo z umetno&#160;<span class="xref">(24)</span>. Če je komolec brez odstranjene glavice stabilen, lahko okvaro biološko zapolnimo tudi z mišico anconeus (<span class="ref-fig">Slik</span><span class="ref-fig">a 4</span>). Nadomestitev glavice radiusa s protezo je smiselna le pri nestabilnem komolcu s pomembno okvaro prednjega snopa medialne stranske vezi z valgusno nestabilnostjo.</p>
			<div>
				<div id="_idContainer010" class="figure-wrapper">
					<p><img src="2638-web-resources/image/2638-4.jpg" alt="" /></p>
					<p class="caption"><bold class="blue">Slika 4:</bold> Prepariranje mišice anconeus in prestavitev v radiokapitelni kompartment.</p>
				</div>
			</div>
			<p>Odprti kirurški posegi so zelo uspešni. Večina študij navaja veliko izboljšanje v obsegu gibljivosti in funkciji sklepa. Pridobitev gibljivosti znaša 20 °–90 °&#160;<span class="xref">(25-27)</span>. Dodatni posegi gibljivost še povečajo&#160;<span class="xref">(26)</span>. Potrebno je poudariti, da je pri zelo omejeni gibljivosti skoraj nemogoče le z eno operacijo povrniti celoten primanjkljaj. Pri hudi otrdelosti je vselej potrebnih več sprostitvenih posegov, uspešnost posegov pa je dolgotrajna&#160;<span class="xref">(27,</span><span class="xref">28)</span>. Pri otrdelosti po poškodbi je uspeh zdravljenja boljši, če operiramo v letu po poškodbi in ne kasneje&#160;<span class="xref">(14)</span>.</p>
			<p>Zunanji fiksator uporabljamo v redkih primerih. Pomemben je pri posegih, ko ob sprostitvi kontraktur hkrati rekonstruiramo stranske vezi. Omogoča izvajanje vaj za gibljivost po operaciji brez obremenjevanja rekonstruiranih vezi ali kosti. Pomembno vlogo ima tudi po kirurški sprotitvi kontraktur, ko je zaželeno raztegovanje, in pri bolnikih po interpozicijski artroplastiki, da se omogoči gibljivost, medtem ko se vezi še celijo&#160;<span class="xref">(29)</span>.</p>
			<p>V naši ustanovi opravimo letno 10–20 odprtih artroliz.</p>
			<h2><span>7.3 </span>Zapleti</h2>
			<p>Najpogostejši zaplet pri kirurškem zdravljenju zmanjšane gibljivosti je ponovitev. Morrey je ugotovil, da se le-te ponovijo pri 26 % bolnikov. Pri teh je bila potrebna dodatna artroliza&#160;<span class="xref">(12)</span>. Podobni delež navajajo tudi druge študije&#160;<span class="xref">(15,18)</span>. Poškodbe živcev so redke. Pomembno je upoštevati, da se po razrešitvi kontraktur ulnarni živec pri upogibu lahko vklešči v ulnarnem kanalu, sploh če je le-ta obdan z ektopično kostjo, saj upogib zmanjša premer kanala. Če je obseg upogiba v komolcu pred operacijo manj kot 90 °, je potrebno pri operaciji ulnarni živec najprej sprostiti ali celo prestaviti, preden se lotimo dokončne artrolize&#160;<span class="xref">(30)</span>. Do 10 % bolnikov ima lahko po operaciji blago poškodovan živec. Večinoma pa so simptomi le prehodni&#160;<span class="xref">(31)</span>.</p>
			<h1><span>8 </span>Zaključek</h1>
			<p>Otrdelost komolca po operaciji je pogosta tudi po manjši poškodbi. Velik obseg gibljivosti komolčnega sklepa je nujno potreben pri izvajanju vsakodnevne dejavnosti. Izidi kirurškega zdravljenja so dobri in imajo malo zapletov. V primeru, ko ni mehanskih kostnih ovir, lahko zdravimo konzervativno. Operacija je potrebna, ko omejena gibljivost pomembno ovira običajne dnevne dejavnosti bolnika. Pri hudi otrdelosti je priporočljivo najprej sprostiti ulnarni živec in nato nadaljevati sproščanje ostalih delov, da se izognemo kompresiji živca pri na novo pridobljeni skrčitvi.</p>
			<p>V Sloveniji izvajajo doslej opisane kirurške posege v terciarnih ustanovah ortopedi in travmatologi, ortopedi pa tudi v specializiranih ortopedskih centrih, kamor svetujemo napotiti bolnike za nadaljnjo obravnavo.</p>
		</article>
	</body>
</html>
