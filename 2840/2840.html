<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2840</title>
	</head>
	<body id="x2840" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2840</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, Cardiovascular system, <span class="discipline-en">Metabolic&#160;and&#160;hormonal&#160;disorders</span>, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, Srce in ožilje, <span class="discipline-sl">Metabolne&#160;in&#160;hormonske&#160;motnje</span>, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, <span class="article-type-en">Short scientific article</span>, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, <span class="article-type-sl">Klinični primer</span>, Strokovni članek</p>
			<p class="slug"><bold class="strong">@running-header:</bold> <span class="running-header">Poti in stranpoti pri diagnosticiranju primarnega aldosteronizma</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | Januar – Februar 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | January – February 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Medicinska fakulteta, Univerza v Ljubljani, Ljubljana, Slovenija</p>
			<p class="aff lang-sl"><span class="ref-aff">2</span> Klinični oddelek za endokrinologijo, diabetes in presnovne bolezni, Interna klinika, Univerzitetni klinični center Ljubljana, Ljubljana, Slovenija</p>
			<p class="aff lang-en"><span class="ref-aff">1</span> Faculty of medicine, University of Ljubljana, Ljubljana, Slovenia</p>
			<p class="aff lang-en"><span class="ref-aff">2</span> Department of Endocrinology, Diabetes and Metabolic Diseases, Division of Internal Medicine, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Tomaž Kocjan, e:&#160;tomaz.kocjan@gmail.com</p>
			<p class="label">Ključne besede:</p>
			<p class="keywords lang-sl">adenom skorje nadledvičnice; primarni hiperaldosteronizem; arterijska hipertenzija; selektivna kateterizacija nadledvičnih ven; adrenalektomija</p>
			<p class="label">Key words:</p>
			<p class="keywords lang-en">adrenocortical adenoma; primary hyperaldosteronism; hypertension; adrenal vein sampling; adrenalectomy</p>
			<p class="history">Prispelo: 7. 5. 2018 Sprejeto: 5. 11. 2018</p>
		</sidebar>
		<article>
			<h1 class="title lang-sl">Poti in stranpoti pri diagnosticiranju primarnega aldosteronizma</h1>
			<h1 class="title lang-en" lang="en-US">Pathways and dead ends in the diagnostics of primary aldosteronism</h1>
			<p class="author" lang="en-US"><span class="given-name"><a id="_idTextAnchor000"></a>Sara</span> <span class="surname">Kukman</span>,<sup class="sup">1</sup> <span class="given-name">Tina</span> <span class="surname">Šmid</span>,<sup class="sup">1</sup> <span class="given-name">Tomaž</span> <span class="surname">Kocjan</span><sup class="sup">2</sup></p>
			<h1 class="abs">Izvleček</h1>
			<p class="abs">Predstavljamo bolnika s tumorjem leve nadledvičnice, ki je bil vrsto let obravnavan zaradi odporne hipertenzije in hipokaliemije. Potrjen je bil izrazit primarni aldosteronizem, vendar kljub večkratnim poskusom s selektivno kateterizacijo nadledvičnih ven enostranske bolezni nismo uspeli dokazati. Z antagonisti mineralokortikoidnih receptorjev bolezni nismo uspeli obvladati, trdne osnove za kirurško zdravljenje pa tudi ni bilo. Klinične in laboratorijske značilnosti bolnika so govorile za enostransko bolezen, zato smo ga napotili še na PET CT z 11-C-metomidatom v Veliko Britanijo. Tako smo dokazali enostransko bolezen in bolnika ozdravili z levostransko laparoskopsko adrenalektomijo.</p>
			<h1 class="abs">Abstract</h1>
			<p class="abs">We present a patient with a tumour of the left adrenal gland who has been treated for resistant hypertension and hypokalaemia for years. Primary aldosteronism was confirmed, but despite multiple attempts at adrenal vein sampling we were unable to prove unilateral disease. Treatment with mineralocorticoid receptor antagonists was not successful, however no clear indication for surgical treatment was present. Patient’s clinical and laboratory characteristics pointed to unilateral disease, so he was referred for PET CT with 11-C-metomidate in the United Kingdom. Unilateral disease was confirmed, and the patient was cured by left-sided laparoscopic adrenalectomy.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Kukman S, Šmid T, Kocjan T. [Pathways and dead ends in the diagnostics of primary aldosteronism]. Zdrav Vestn. 2019;88(1–2):61–70.</p>
			<p class="doi"><bold class="strong">DOI:</bold> 10.6016/ZdravVestn.2840</p>
			<h1><span>1 </span>Uvod</h1>
			<p>Arterijska hipertenzija (AH) je stanje, ko je sistemski arterijski tlak trajno povišan na 140/90 mm Hg ali več. Pogostnost AH s starostjo narašča. V Sloveniji jo najdemo kar pri okoli 60 % odraslega prebivalstva&#160;<span class="xref">(</span><span class="xref">1)</span>. V približno 90 % primerov govorimo o primarni (esencialni) AH, ki je posledica kompleksnih medsebojnih vplivov genetskih in okoljskih dejavnikov&#160;<span class="xref">(2)</span>. Z ustreznimi ukrepi lahko dosežemo ciljni krvni tlak (KT) pod 140/90 mm Hg in tako zmanjšamo pogostnost resnih srčno-žilnih dogodkov&#160;<span class="xref">(1)</span>. Pri sekundarni AH je vzrok za visok KT znan. Čeprav je delež teh bolnikov le okoli 10 %, je pomembno, da jih prepoznamo, saj gre za popravljivo stanje, ki ga lahko dokončno ozdravimo, če odpravimo vzrok&#160;<span class="xref">(3)</span>. Najpogostejši vzrok sekundarne hipertenzije je verjetno primarni aldosteronizem (PA)&#160;<span class="xref">(4)</span>.</p>
			<p>PA enačimo z avtonomnim in čezmernim izločanjem aldosterona iz skorje nadledvičnih žlez&#160;<span class="xref">(5)</span>. Razlikujemo dve glavni obliki bolezni, in sicer obojestransko idiopatsko adrenalno hiperplazijo (<italic class="em">angl.</italic> idiopathic hyperaldosteronism, IHA), in enostranski adenom nadledvičnice, ki izloča aldosteron (<italic class="em">angl.</italic> aldosterone-producing adenoma, APA oz. Connov sindrom). Enostransko bolezen lahko izjemoma povzroči tudi karcinom skorje nadledvičnice, ki izloča mineralokortikoide, pogosteje pa primarna enostranska adrenalna hiperplazija, pri kateri je klinična obravnava enaka, kot je pri APA&#160;<span class="xref">(6)</span>. Ker negativna povratna zanka pri PA ne deluje, pride do zadrževanja vode in soli ter zvišanja KT, v hujših primerih pa tudi do pojava hipokaliemije in presnovne alkaloze&#160;<span class="xref">(5,7)</span>.</p>
			<p>PA ima okrog 6 % hipertonikov, ki se zdravijo na primarni ravni zdravstvenega varstva. Pogostnost bolezni narašča z višino KT, v nedavni raziskavi npr. od 3,9 % pri AH prve stopnje do 11,8 % pri AH tretje stopnje&#160;<span class="xref">(8)</span>. Zvišan KT je večinoma edini znak PA, zato se bolezen pogosto spregleda&#160;<span class="xref">(9)</span>. To je pomembno, saj neprepoznani PA povzroča višjo obolevnost in smrtnost kot enako huda esencialna hipertenzija. Dolgotrajna izpostavljenost visokim ravnem aldosterona namreč škoduje srčno-žilnemu sistemu in ledvicam. Bolniki s PA v primerjavi z bolniki z esencialno hipertenzijo pogosteje zbolevajo za aritmijami, koronarno boleznijo, srčnim popuščanjem, infarktom, proteinurijo in ledvičnim popuščanjem&#160;<span class="xref">(5)</span>. Večja je tudi prevalenca metabolnega sindroma&#160;<span class="xref">(6)</span>.</p>
			<p>Ameriško združenje za endokrinologijo (<italic class="em">angl.</italic> Endocrine Society) zato priporoča presejanje populacije z visokim tveganjem za PA, kamor sodijo bolniki s hipertenzijo in spontano hipokaliemijo ali hipokaliemijo po zdravljenju z diuretiki, z odporno hipertenzijo, s hipertenzijo in incidentalomom nadledvičnice, s stalno povišanim krvnim tlakom nad 150/100 mm Hg, s hipertenzijo in obstruktivno apnejo med spanjem, s hipertenzijo in družinsko anamnezo zgodnje hipertenzije ali možganske kapi v mladosti (&lt; 40 let) in hipertoniki, ki imajo sorodnike s PA v prvem kolenu&#160;<span class="xref">(5)</span>.</p>
			<p>Za presejanje uporabljamo določanje razmerja plazemske koncentracije aldosterona (<italic class="em">angl.</italic> plasma aldosterone concentration, PAC) in plazemske aktivnosti renina (<italic class="em">angl.</italic> plasma renin activity, PRA) (<italic class="em">angl.</italic> aldosterone/renin ratio, ARR). Vrednosti ARR nad 1 nmol/L na µg/L/h so sumljive za avtonomno izločanje aldosterona, če je PAC sorazmerno visoka, npr. nad 0,3 nmol/L. Pred določanjem ARR moramo korigirati morebitno hipokaliemijo, vsaj zadnje štiri tedne so kontraindicirani antagonisti mineralokortikoidnih receptorjev (<italic class="em">angl.</italic> mineralocorticoid receptor antagonists, MRA). Dva tedna prej ukinemo po možnosti tudi ostale diuretike, opustitev vseh drugih antihipertenzivov, razen nedihidropiridinskih kalcijevih antagonistov, blokatorjev alfa in moksonidina, pa je potrebna le v primeru visokega kliničnega suma na PA in negativnih hormonskih izvidov. PA dokončno potrdimo z enim od potrditvenih testov. Pri nas bolniku intravensko vbrizgamo dva litra fiziološke raztopine v štirih urah. Če se PAC po testu ne zniža pod 0,14 nmol/L, je PA potrjen&#160;<span class="xref">(</span><span class="xref">5)</span>.</p>
			<p>Enostranski PA zdravimo prvenstveno kirurško z laparoskopsko adrenalektomijo, obojestransko obliko PA pa s spironolaktonom ali drugim MRA. V primeru, da se bolnik ne strinja z operacijo ali ni primeren kandidat za kirurški poseg, tudi enostransko bolezen zdravimo z MRA&#160;<span class="xref">(4)</span>. Pri bolnikih s PA, mlajših od 20 let ali s pozitivno družinsko anamnezo PA ali možganske kapi pred 40. letom, opravimo še genetsko testiranje na družinski hiperaldosteronizem, ki pa ga prav tako zdravimo z zdravili&#160;<span class="xref">(6)</span>.</p>
			<p>Če bolnik s potrjenim PA želi operacijo, je torej ključno, da se loči med enostransko in obojestransko obliko bolezni. Najprej opravimo CT nadledvičnic, da izključimo večji tumor, ki bi bil lahko karcinom nadledvičnice, nato pa sledi selektivna kateterizacija nadledvičnih ven (<italic class="em">angl.</italic> adrenal vein sampling, AVS)&#160;<span class="xref">(5)</span>. Gre za preiskavo, pri kateri interventni radiolog preko femoralne vene vzame vzorec krvi za določitev koncentracije aldosterona in kortizola najprej iz desne in iz leve nadledvične vene, nato pa še iz spodnje vene kave (<italic class="em">lat.</italic> vena cava inferior, VCI). Tehnično uspešnost AVS preverimo z izračunom razmerja med kortizolom v vsaki od nadledvičnih ven in v VCI (<italic class="em">angl.</italic> selectivity index, SI), ki mora biti nad 5, če preiskavo napravimo ob stimulaciji z ACTH, tako kot to delamo v naši ustanovi. Za odločitev o vrsti zdravljenja je najpomembnejši izračun gradienta razmerij aldosteron/kortizol med istostransko in nasprotnostransko nadledvično veno (<italic class="em">angl.</italic> lateralisation index, LI). Vrednosti nad 4 govorijo za enostransko obliko PA&#160;<span class="xref">(10)</span>. AVS je invazivna, tehnično zahtevna in draga diagnostična preiskava, vendar je zaradi svoje visoke občutljivosti in specifičnosti zlati standard za razlikovanje med obema glavnima oblikama PA&#160;<span class="xref">(4,5)</span>. Če z AVS zanesljivo dokažemo enostransko bolezen, z laparoskopsko adrenalektomijo popolnoma normaliziramo KT pri približno 40 % bolnikov, pri veliki večini ostalih pa vodenje AH bistveno olajšamo. Operacija je bolj uspešna pri mlajših bolnikih in pri ženskah, njen rezultat pa poslabšajo daljše trajanje AH (&gt; 10 let), družinska obremenjenost z AH, višji indeks telesne mase, slabše ledvično delovanje in večje število antihipertenzivnih zdravil pred adrenalektomijo&#160;<span class="xref">(11,12)</span>.</p>
			<p>Ker je PA pogost, pot do operacije sorazmerno zapletena, njen uspeh pa odvisen od številnih dejavnikov, obseg diagnostike vedno individualno prilagodimo. Starostniku s sumom na PA, ki ima številne pridružene bolezni, lahko po določitvi ARR ali celo brez testiranja uvedemo MRA v nizkem odmerku, če to dovoljuje njegova ledvična funkcija. Slikovne preiskave so pri takšnih bolnikih obvezne samo, če imajo izrazito zvišan krvni tlak in/ali hudo hipokaliemijo, da ne bi spregledali karcinoma nadledvičnice. Posebej natančno vedno pretehtamo odločitev za invazivno diagnosticiranje. Če si bolnik ne želi kirurškega zdravljenja, za AVS ni razloga in lahko uvedemo MRA. Nasprotno vse diagnostične možnosti ponudimo bolniku, ki si operacijo želi, ima visoko klinično verjetnost za enostransko bolezen in precejšnjo možnost za ozdravitev&#160;<span class="xref">(4)</span>, kot je v predstavljenem kliničnem primeru.</p>
			<h1><span>2 </span>Prikaz primera</h1>
			<p>Predstavljamo moškega, rojenega leta 1962, ki je bil v našo endokrinološko ambulanto prvič napoten leta 2004 zaradi hipokaliemije. Močno znižan serumski kalij 2,2 mmol/L (referenčne vrednosti 3,80–5,50 mmol/L) in zelo zvišan KT 200/150 mm Hg so mu ugotovili že leta 2003 med hospitalizacijo na Travmatološki kliniki. Zaradi AH je bil zdravljen od leta 2001 (nifedipin Adalat OROS) 30 mg in irbesartan (Aprovel) 300 mg dnevno), drugih kroničnih bolezni ni imel. Tudi oče in mati sta bila hipertonika. Brat je v starosti 55 let utrpel miokardni infarkt.</p>
			<p>Leta 2004 pri kliničnem pregledu razen zvišanega KT (160/100 mm Hg) ni bilo posebnosti. Med laboratorijskimi izvidi je izstopal močno znižan serumski kalij (2,77 mmol/L), zato smo po vzpostavitvi normalne vrednosti kalija opravili presejalno testiranje za PA, ki je bilo pozitivno (PAC 0,95 nmol/L; PRA 0,42 µg/L/h; ARR 2,26 nmol/L na µg/L/h). Poleg že predpisanega antihipertenzivnega zdravljenja smo predpisali šumeče tablete kalijevega citrata (Kalinor) in predvideli nadaljnje diagnostično testiranje na našem oddelku. Ob sprejemu je bil serumski kalij še vedno enako znižan (2,77 mmol/l), PRA pa tokrat povsem zavrta (manj kot 0,15 µg/L/h). Ker smo ugotovili tudi za PA značilno metabolno alkalozo, smo uvedli kalijev klorid, ki pa vsebuje le 6,7 mmol kalija na tableto. Bolnik je za normalizacijo serumskega kalija zato potreboval tudi intenzivno nadomeščanje s sicer alkalnim, a znatno močnejšim Kalinorjem (40 mmol kalija na tableto). Opravljen je bil ortostatski test, med katerim se je kortizol ustrezno znižal (287,8 nmol/L ob 8 h in 173,5 nmol/L ob 12 h), koncentracija aldosterona pa porasla (0,78 nmol/L ob 8 h in 1,04 nmol/L ob 12 h), kar naj bi govorilo v prid obojestranske bolezni. Uveden je bil MRA – spironolakton (Aldactone) 50 mg dnevno. Potrditveni test ni bil opravljen. CT trebuha je v levi nadledvični žlezi pokazal 1 cm velik tumor, verjetno adenom. Sledila je AVS, ki naj bi bila prav tako skladna z obojestranskim čezmernim izločanjem aldosterona (<span class="ref-table">Tabel</span><span class="ref-table">a 1</span>, <span class="ref-fig">Slik</span><span class="ref-fig">a 1</span>). Svetovano je bilo nadaljnje jemanje spironolaktona (Aldactone) 50 mg, kakor tudi preostala antihipertenzivna terapija (nifedipin (Adalat OROS) 30 mg in irbesartan (Aprovel) 150 mg dnevno).</p>
			<div>
				<div id="_idContainer003" class="figure-wrapper">
					<p><img src="2840-web-resources/image/zdravvestn-2840-sl-01.png" alt="" /></p>
					<p class="caption"><bold class="blue">Slika 1:</bold> Angiografski posnetek med selektivno kateterizacijo nadledvičnih ven.</p>
				</div>
			</div>
			<div>
				<div id="_idContainer004" class="table-wrapper">
					<p class="caption"><bold class="blue">Tabela 1:</bold> Rezultati prve selektivne kateterizacije nadledvičnih ven. </p>
					<table id="table001" class="table">
						<colgroup>
							<col />
							<col />
							<col />
						</colgroup>
						<thead>
							<tr class="table">
								<td class="table th">
									<p class="tbl-fig_th">Mesto odvzema vzorca</p>
								</td>
								<td class="table th">
									<p class="tbl-fig_th">Aldosteron (nmol/L)</p>
								</td>
								<td class="table th">
									<p class="tbl-fig_th">Kortizol (nmol/L)</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Desna nadledvična vena</p>
								</td>
								<td class="table tr">
									<p class="right">58</p>
								</td>
								<td class="table tr">
									<p class="right">&gt; 30.000</p>
								</td>
							</tr>
							<tr class="table">
								<td class="table tr">
									<p>Desna nadledvična vena skozi mikrokateter</p>
								</td>
								<td class="table tr">
									<p class="right">33,4</p>
								</td>
								<td class="table tr">
									<p class="right">&gt; 30.000</p>
								</td>
							</tr>
							<tr class="table">
								<td class="table tr">
									<p>Leva nadledvična vena</p>
								</td>
								<td class="table tr">
									<p class="right">66,8</p>
								</td>
								<td class="table tr">
									<p class="right">&gt; 30.000</p>
								</td>
							</tr>
							<tr class="table">
								<td class="table tr">
									<p>VCI</p>
								</td>
								<td class="table tr">
									<p class="right">5,2</p>
								</td>
								<td class="table tr">
									<p class="right">1113</p>
								</td>
							</tr>
						</tbody>
					</table>
					<p class="legend">Legenda: VCI – spodnja vena kava.</p>
				</div>
			</div>
			<p>Ponovni pregled v endokrinološki ambulanti je sledil šele leta 2014. Takrat 51-letni gospod je bil napoten zaradi postopnega večanja že znanega tumorja leve nadledvičnice. Leta 2010 naj bi namreč na UZ meril 23 × 24 mm, leta 2011 23 × 25 mm, januarja 2013 25 × 28 mm in decembra 2013 28 × 29 mm. Povečanje glede na leto 2004 je potrdil tudi kon&#173;trolni CT trebuha po protokolu za nadledvične žleze, kjer je bil sedaj viden tumor velikosti 26 × 29 × 29 mm, po merilih CT adenom (<span class="ref-fig">Slik</span><span class="ref-fig">a 2</span>). Gospod je zadnje 3 do 4 leta opažal, da je krvni tlak slabše urejen kot v preteklosti (povprečno 155/105 mmHg, tudi do 170/115 mmHg). Raven kalija si je na vsake tri mesece redno kontroliral pri osebnem zdravniku; vedno je bila prisotna hipokaliemija. Ob tem ni navajal večjih težav. Na UZ abdomna v zadnjih letih so opisali tudi levostransko nefrolitiazo in dva polipa žolčnika. Ehokardiografsko je bila vidna le blaga mitralna in trikuspidalna insuficienca. Ugotovljena je bila še kronična ledvična odpoved stopnje 1–2. Med kontrolnimi laboratorijskimi izvidi so izstopali pozitivni kateholamini v urinu. Zaradi znane nefrolitiaze se je preverjala tudi kalciotropna os, kjer ni bilo odstopanj od normale.</p>
			<div>
				<div id="_idContainer006" class="figure-wrapper">
					<p><img src="2840-web-resources/image/zdravvestn-2840-sl-02.png" alt="" /></p>
					<p class="caption"><bold class="blue">Slika 2:</bold> Adenom leve nadledvične žleze (puščica) na CT posnetku.</p>
				</div>
			</div>
			<p>Sledila je hospitalizacija zaradi poskusa dokončne opredelitve hormonske aktivnosti spremembe v levi nadledvičnici. Kateholamini v urinu so bili tokrat nizko normalni, tako da smo možnost feokromocitoma izključili. Zaradi hude hipokaliemije smo s težavo ukinili spironolakton, normalizirali kalij z nadomeščanjem in z obremenitvijo s fiziološko raztopino zanesljivo potrdili PA (PAC bazalno 3,86 nmol/L, po 240 min 3,52 nmol/L). Po natančnem pregledu stare dokumentacije smo ugotovili, da je gospod ob prvi izvedbi AVS prejemal spironolakton, kar pa je kontraindicirano, zato smo preiskavo ponovno izvedli brez tega zdravila. Vendar ta zaradi kompleksne žilne anatomije in pomanjkanja ustreznega katetra tehnično ni uspela. AVS smo nato ponovili še tretjič, tokrat uspešno. Kljub biokemično izrazitem PA presenetljivo ponovno nismo dokazali enostranske bolezni (<span class="ref-table">Tabel</span><span class="ref-table">a 2</span>), saj je bil gradient razmerij aldosteron/kortizol med levo in desno nadledvično veno (LI) le 2,7. Nadaljevali smo z MRA, in sicer z eplerenonom (Inspra 50 mg).</p>
			<div>
				<div id="_idContainer007" class="table-wrapper">
					<p class="caption"><bold class="blue">Tabela 2:</bold> Rezultati tretje selektivne kateterizacije nadledvičnih ven. </p>
					<table id="table002" class="table">
						<colgroup>
							<col />
							<col />
							<col />
							<col />
						</colgroup>
						<thead>
							<tr class="table">
								<td class="table th">
									<p class="tbl-fig_th">Mesto odvzema vzorca</p>
								</td>
								<td class="table th">
									<p class="tbl-fig_th">Aldosteron (nmol/L)</p>
								</td>
								<td class="table th">
									<p class="tbl-fig_th">Kortizol (nmol/L)</p>
								</td>
								<td class="table th">
									<p class="tbl-fig_th">Razmerje aldosteron/kortizol</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Desna nadledvična vena</p>
								</td>
								<td class="table tr">
									<p class="right">56,60</p>
								</td>
								<td class="table tr">
									<p class="right">19010</p>
								</td>
								<td class="table tr">
									<p class="right">0,00297</p>
								</td>
							</tr>
							<tr class="table">
								<td class="table tr">
									<p>Leva nadledvična vena</p>
								</td>
								<td class="table tr">
									<p class="right">213,50</p>
								</td>
								<td class="table tr">
									<p class="right">26293</p>
								</td>
								<td class="table tr">
									<p class="right">0,00812</p>
								</td>
							</tr>
							<tr class="table">
								<td class="table tr">
									<p>VCI</p>
								</td>
								<td class="table tr">
									<p class="right">10,80</p>
								</td>
								<td class="table tr">
									<p class="right">1181</p>
								</td>
								<td class="table tr">
									<p class="right">0,0091</p>
								</td>
							</tr>
						</tbody>
					</table>
					<p class="legend">Legenda: VCI – spodnja vena kava.</p>
				</div>
			</div>
			<p>V začetku leta 2015, približno pol leta po zadnji AVS, je gospod ponovno izrazil željo za kirurško zdravljenje. Serumski kalij in krvni tlak namreč kljub zdaj že zelo visokemu odmerku eplerenona (Inspra 2 × 100 mg) in večtirnem antihipertenzivnem zdravljenju (nifedipin (Adalat OROS) 2 × 60 mg in irbesartan (Aprovel) 300 mg zjutraj) nista bila dobro urejena. Ker razen počasne rasti tumorja benignega izgleda za kirurško zdravljenje nismo imeli prave osnove, smo glede na dolgotrajno, težko obvladljivo obliko PA, pri čemer kljub trem AVS v Sloveniji nismo uspeli potrditi enostranske bolezni, septembra 2015 predlagali, da gospod opravi še PET CT z 11-C-metomidatom v Veliki Britaniji. Izvid te preiskave je pokazal aldosteronom leve nadledvičnice (<span class="ref-fig">Slik</span><span class="ref-fig">a 3</span>). Opravili so tudi 1-miligramski deksametazonski test (1-mg DMT), pri čemer ni prišlo do popolne supresije (kortizol 81 nmol/L, normalno pod 50 nmol/L). Avtonomno izločanje kortizola iz tumorja je bilo potrjeno kasneje tudi pri nas. Septembra 2016 je bila opravljena laparoskopska levostranska adrenalektomija. Gospod je med kirurškim zdravljenjem in po njem prejemal glukokortikoidno kritje. Insuficienco hipofizno-nadledvične osi po operaciji smo izključili. Patohistološki izvid je pokazal nodularno hiperplazijo skorje nadledvičnice. Gospod je neposredno po operaciji ob hidrokortizonu v visokih odmerkih sprva še potreboval nadomestke kalija in dvotirno antihipertenzivno zdravljenje (lacipidin (Lacipil) 6 mg zjutraj, irbesartan (Aprovel) 300 mg zjutraj), med hospitalizacijo pa smo hidrokortizon ukinili in nadomeščanje kalija lahko ukinili. Ob uvedenem antihipertenzivnem zdravljenju so pričeli tlaki postopoma upadati.</p>
			<div>
				<div id="_idContainer009" class="figure-wrapper">
					<p><img src="2840-web-resources/image/zdravvestn-2840-sl-03.png" alt="" /></p>
					<p class="caption"><bold class="blue">Slika 3:</bold> Adenom leve nadledvične žleze (puščica) na PET-CT z 11-C-metomidatom.</p>
				</div>
			</div>
			<p>Ob ambulantnem pregledu marca 2017 se je gospod počutil odlično. Vrednosti serumskega kalija so se normalizirale, KT je bil dobro urejen le s telmisartanom 40 mg dnevno. Kontrolni hormonski izvidi so pokazali, da primarnega aldosteronizma ni več (PAC 0,28 nmol/L; PRA 2,15 µg/L/h; ARR 0,13 nmol/l na µg/L/h).</p>
			<h1><span>3 </span>Razpravljanje</h1>
			<p>Hipertenzija kot posledica blage hipervolemije ostaja glavna značilnost PA in je navzoča pri večini bolnikov, medtem ko za hipokaliemijo velja, da je najverjetneje prisotna le pri manjšini bolnikov s PA (polovica bolnikov z APA in petina bolnikov z IHA)&#160;<span class="xref">(5)</span>. V našem primeru zaradi močno zvišanega KT in vztrajne hude hipokaliemije na PA ni bilo težko pomisliti. Tudi presejalno testiranje z določanjem razmerja ARR je bilo pozitivno. Pri večini bolnikov s pozitivnim ARR testom moramo za dokončen dokaz avtonomnega izločanja aldosterona opraviti še enega ali več potrditvenih testov, kakršen je test obremenitve s fiziološko raztopino, saj ima lahko tretjina bolnikov s pozitivnim testom ARR dejansko esencialno hipertenzijo&#160;<span class="xref">(</span><span class="xref">13)</span>. Ta test v letu 2004 ni bil opravljen. Po novih priporočilih za diagnozo PA zadošča prisotnost spontane hipokaliemije, povsem zavrta vrednost PRA in PAC &gt; 550 pmol/L&#160;<span class="xref">(5)</span>. Pri našem bolniku so bila izpolnjena vsa ta merila, le PRA sprva ni bila povsem zavrta, najverjetneje zaradi zdravljenja z irbesartanom (Aprovel).</p>
			<p>Z namenom razlikovati med enostransko in obojestransko obliko PA je bil v letu 2004 izveden ortostatski test, ki ga danes zaradi nezanesljivosti ne izvajamo več. Porast angiotenzina II v pokončnem položaju med testom namreč ne zviša PAC le fiziološko in pri bolnikih z obojestransko obliko PA, pač pa tudi pri delu bolnikov z enostranskim PA&#160;<span class="xref">(5)</span>. Do porasta PAC med ortostatskim testom je prišlo tudi pri našem bolniku, kar naj bi bil dodaten argument za obojestransko bolezen. Po klinični presoji pa je šlo sicer že v letu 2004, še zlasti pa 10 let kasneje, precej bolj verjetno za enostransko bolezen. Ti bolniki imajo namreč hujšo hipertenzijo, visoko bazalno PAC (&gt; 0,7 nmol/L) ali visoko PAC po testu obremenitve s fiziološko raztopino (&gt; 0,28 nmol/L), so mlajši od 50 let in imajo pogosteje hipokaliemijo kot bolniki z obojestranskim PA&#160;<span class="xref">(5</span><span class="xref">)</span>.</p>
			<p>CT nadledvičnic pri našem bolniku je pokazal 1 cm velik tumor v levi nadledvični žlezi, verjetno adenom. CT in/ali MR sicer nista dovolj natančni metodi za ločevanje med enostransko in obojestransko boleznijo. V več kot tretjini primerov (37,8 %) bolnikov s PA naj bi pokazala drugačen rezultat kot AVS. Slikovne preiskave lahko prikažejo enostranski tumor, ko gre pravzaprav za IHA ali celo za APA na drugi strani, pa tudi obojestransko normalni ali nenormalni žlezi, ko gre v resnici za enostranski APA&#160;<span class="xref">(14)</span>. Če je bolnik s PA kandidat za kirurško zdravljenje, je tako za dokaz enostranskega čezmernega izločanja aldosterona običajno potrebno opraviti AVS&#160;<span class="xref">(4)</span>. Izjema so bolniki, mlajši od 35 let, s spontano hipokaliemijo, izrazitim presežkom aldosterona in s CT vidno enostransko spremembo z radiološkimi značilnostmi adenoma, pri katerih naj bi bil glede na raziskave izvid CT vedno skladen z izvidi AVS&#160;<span class="xref">(4,5)</span>. Naš bolnik je bil v letu 2004 star že 42 let, zato je bila AVS ustrezna preiskava.</p>
			<p>Preiskava je tehnično uspela (SI nad 5) in naj bi potrdila, da gre za obojestransko čezmerno izločanje aldosterona, zato se je bolnik še naprej zdravil medikamentno. Ob natančnem pregledu izvidov prve AVS (<span class="ref-table">Tabel</span><span class="ref-table">a 1</span>) lahko vidimo, da končne vrednosti kortizolov v nadledvičnih venah niso bile določene, zato izračun LI in interpretacija izvida pravzaprav niti nista bila možna. Poleg tega je bolnik med AVS prejemal spironolakton, ki bi lahko spodbudil izločanje renina in s tem izločanje aldosterona iz zdrave nadledvičnice, kar bi lahko vplivalo na rezultat. Ali je bilo res tako, ni moč ugotoviti, saj je bil serumski kalij na dan izvedbe AVS normalen, vrednost PRA pa ni bila določena&#160;<span class="xref">(10)</span>.</p>
			<p>Na kontrolnih UZ v naslednjih letih so ugotavljali postopno večanje spremembe v levi nadledvičnici, zato je bil bolnik leta 2014 ponovno napoten v endokrinološko ambulanto. Kontrolni CT je potrdil benigni izgled tumorja, pa tudi njegovo znatno povečanje v desetih letih od odkritja. Diagnoza PA je bila tokrat potrjena s testom obremenitve s fiziološko raztopino, po kateri ni prišlo do zadostnega znižanja PAC. Glede na izrazito klinično in laboratorijsko sliko tovrstno testiranje, pred katerim smo morali za 4 tedne ukiniti MRA in z veliko težavo urejati močno znižani kalij, niti ni bilo potrebno&#160;<span class="xref">(5)</span>. Kljub povečanju tumorja smo se odločili tudi za ponovitev AVS, saj prvič ni bila pravilno izvedena. Preiskava je uspela šele v drugem poskusu. Znano je, da je AVS zelo zahtevna preiskava. Ključno za uspeh je izkušenost in ustrezna specializiranost interventnega radiologa. Najtežje je najti in kanilirati krajšo in manjšo desno nadledvično veno, ki se ponavadi izliva neposredno v VCI&#160;<span class="xref">(10)</span>. Povprečna uspešnost desnostranske kateterizacije je le 74 %&#160;<span class="xref">(4,5)</span>. Kateterizacija leve nadledvične vene pa je tehnično sorazmerno enostavna. Ker se ta vena navadno pred vstopom v VCI združi s spodnjo frenično veno, pride do razredčitve vzorca s krvjo iz drugih tkiv, zato moramo koncentraciji aldosterona na obeh straneh vedno normalizirati na kortizol&#160;<span class="xref">(5,10)</span>.</p>
			<p>Vzorec krvi iz nadledvičnih ven za določitev kortizola pri prvi AVS ni bil ustrezno redčen, zato izvid preiskave ni bil uporaben. Težavo bi lahko odpravila standardizacija AVS, vključno z enotnim zapisom izvida&#160;<span class="xref">(10)</span>.</p>
			<p>Presenetljivo je, da tudi s tehnično v celoti uspešno tretjo AVS (SI &gt; 5) nismo uspeli dokazati enostranske oblike PA. Možno je, da je bila to posledica sočasnega avtonomnega izločanja kortizola iz tumorja, kar je bilo dokazano šele neposredno pred operacijo. Dejansko je bila vrednost kortizola v levi nadledvični veni bistveno višja kot na desni strani, čeprav je običajno zaradi primesi venske krvi iz spodnje frenične vene na levi strani ravno obratno. Višji kortizol je morda pomembno znižal razmerje aldosteron/kortizol v levi nadledvični veni, kar bi lahko znižalo tudi vrednost LI pod diagnostični prag. Dejansko je bil gradient razmerij aldosteron/kortizol med levo in desno nadledvično veno oz. LI le 2,7. Glede na velikost tumorja bi, če bi šlo za APA, pričakovali povsem jasen gradient v korist leve strani. Danes je znano, da je avtonomno izločanje kortizola iz APA precej bolj pogosto, kot smo mislili še nedavno, zato moramo pri vseh bolnikih, ki imajo vsaj 1 cm velik tumor, opraviti tudi 1-mg DMT&#160;<span class="xref">(10,15)</span>. Če je test pozitiven, je potrebno namesto kortizola za normalizacijo vrednosti aldosterona med AVS uporabiti drug hormon, npr. metanefrin ali androstendion&#160;<span class="xref">(16,</span><span class="xref">17)</span>.</p>
			<p>Glede na nedavne izsledke je lahko v pomoč pri odločitvi za adrenalektomijo tudi nizko razmerje vrednosti aldosterona in kortizola med nadledvično veno na strani brez tumorja in v VCI (<italic class="em">angl.</italic> contralateral suppression index, CSI)&#160;<span class="xref">(18)</span>. S tem v skladu je tudi rezultat zadnje AVS pri našem bolniku (CSI &lt; 0,5).</p>
			<p>Naš bolnik je imel izrazito obliko PA s hudo hipokaliemijo in jasen tumor na levi nadledvičnici, zato bi se lahko morda za levostransko laparoskopsko adrenalektomijo odločili le na podlagi CT-izvida in brez AVS. Nedavna prospektivna randomizirana diagnostična raziskava je namreč prav za takšne bolnike s PA pokazala, da se uspešnost njihove obravnave na podlagi izvida CT ali AVS ne razlikuje v ničemer, razen v ceni, ki je znatno višja, če opravimo tudi AVS&#160;<span class="xref">(19)</span>. Zasnovo te raziskave in njene izsledke so močno kritizirali. Poudarili so zlasti premajhno število vključenih bolnikov in zato nezadostno statistično moč za kakršne koli zaključke. Polemika še ni končana&#160;<span class="xref">(20)</span>.</p>
			<p>Ker je naš bolnik zaradi neurejenega krvnega tlaka in stalne hipokaliemije kljub večtirnemu antihipertenzivnemu zdravljenju in visokem odmerku eplerenona želel kirurško zdravljenje, smo uporabili za dokaz enostranske bolezni PET CT z 11-C-metomidatom. Ta funkcionalno-morfološka preiskava je sicer neinvazivna, vendar težko dostopna. Septembra 2015 je bila v Evropi na voljo samo v Addenbrooke&apos;s Hospital, Cambridge, Velika Britanija. 11-C-metomidat je močan zaviralec 11β-hidroksilaze in aldosteronske sintaze, dveh steroidogenih encimov v skorji nadledvičnice, torej radiofarmak, ki se selektivno kopiči v APA. Problematična je njegova kratka razpolovna doba (20 min), zato mora biti pripravljen tik pred izvajanjem preiskave&#160;<span class="xref">(</span><span class="xref">21,22)</span>. Burton s sodelavci je pokazal, da preiskava s 11-C-metomidatom pri optimalnem razmerju SUV<sub class="sub">max</sub> (<italic class="em">angl.</italic> standardized uptake value) med tumorjem in okolnim tkivom nadledvičnice 1,25:1 dosega 76-odstotno občutljivosti in 87-odstotno specifičnosti za dokaz APA. Zaključuje, da je metoda občutljiva in specifična neinvazivna alternativa AVS pri diagnosticiranju PA&#160;<span class="xref">(23,24)</span>. Cena te preiskave postaja primerljiva s ceno AVS, zato se v Evropi odpirajo novi nuklearnomedicinski diagnostični centri, raziskujejo pa tudi možnosti uporabe drugih, za APA bolj specifičnih in občutljivih radiofarmakov&#160;<span class="xref">(21,22)</span>.</p>
			<p>Hormonski izvidi po operaciji so pokazali, da je PA biokemično saniran, bolnik pa je bil glede na trajanje bolezni in družinsko obremenjenost z AH pričakovano klinično le znatno boljši, ne pa tudi povsem ozdravljen&#160;<span class="xref">(11,12)</span>.</p>
			<h1><span>4 </span>Zaključek</h1>
			<p>S predstavljenim primerom smo prikazali, da je tudi pri kompleksni diagnostični obravnavi ključna trezna klinična presoja. Kljub negativnim izvidom AVS, ki predstavlja zlati standard za ločevanje med enostransko in obojestransko obliko PA, smo upoštevali klinične in laboratorijske značilnosti bolnika, ki so govorile v prid enostranski bolezni, jo uspeli tudi dokazati in AH z operacijo praktično ozdravili.</p>
			<p>Bolnik se strinja z objavo prispevka.</p>
		</article>
	</body>
</html>
