<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2890</title>
	</head>
	<body id="x2890" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2890</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, <span class="discipline-en">Oncology</span>, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, <span class="discipline-sl">Onkologija</span>, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="discipline-sl">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Kliničnopsihološka obravnava otrok in mladostnikov s tumorjem osrednjega </span><span class="running-header">živčnega</span><span class="running-header"> sistema</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | julij – avgust 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | July – August 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Kliničnem oddelku za otroško hematologijo in onkologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> Univerzitetni rehabilitacijski inštitut Republike Slovenije - Soča, Ljubljana, Slovenija</p>
			<p class="aff lang-en"><span class="ref-aff">1</span> Unit of Oncology and Haematology, Division of Paediatrics, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">2</span> University Rehabilitation Institute Republic of Slovenia, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Katarina Uršič, e:&#160;katarina.ursic@kclj.si</p>
			<p class="label">Ključne besede:</p>
			<p class="keywords lang-sl">možganski tumorji; kliničnopsihološko ocenjevanje; dolgoročne posledice; nevropsihološke posledice; nevropsihološka rehabilitacija; paliativna oskrba</p>
			<p class="label">Key words:</p>
			<p class="keywords lang-en">brain tumour; clinical psychological assessment; long-term sequellae neuropsychological sequellae; neuropsychological rehabilitation; palliative care</p>
			<p class="history">Prispelo: 23. 10. 2018 Sprejeto: 5. 3. 2019</p>
		</sidebar>
		<article>
			<h1 class="title lang-sl">Kliničnopsihološka obravnava otrok in mladostnikov s tumorjem osrednjega živčnega sistema</h1>
			<h1 class="title lang-en" lang="en-US">Clinical psychological treatment of children and adolescents with tumours of the central nervous system</h1>
			<p class="author" lang="en-US"><span class="given-name">Katarina</span> <span class="surname">Uršič</span>,<sup class="sup">1</sup> <span class="given-name">Martina</span> <span class="surname">Bürger Lazar</span><sup class="sup">2</sup></p>
			<h1 class="abs">Izvleček</h1>
			<p class="abs"><a id="_idTextAnchor000"></a><a id="_idTextAnchor001"></a>V Sloveniji v povprečju letno zboli okoli 20 otrok in mladostnikov s tumorjem osrednjega živčnega sistema (tumor OŽS), kar predstavlja približno 20 % vseh bolnikov, zdravljenih na Kliničnem oddelku za otroško hematologijo in onkologijo Univerzitetne pediatrične klinike v Ljubljani (KOOHO). Otroci s tumorjem OŽS potrebujejo celostno interdisciplinarno obravnavo, del katere je tudi ustrezna kliničnopsihološka ocena in celostna nevrokognitivna rehabilitacija, ki je zaradi zelo pogostih kognitivnih in psihosocialnih posledic bolezni ter zdravljenja bistvenega pomena. Izvaja jo klinični psiholog, ki je član stalnega tima KOOHO. Kliničnopsihološko in nevropsihološko spremljanje otroka se prične že med samim zdravljenjem, po zaključenem zdravljenju, nato pa sledi redno spremljanje na 2–3 leta oziroma ob opozorilu staršev ali lečečega pediatra onkologa na pomembne spremembe pri delovanju otroka. Ocenjujemo splošno inteligentnost (IQ), pozornost in koncetracijo, spomin in učenje, govor in jezik, zaznavno obdelavo, vidno-gibalno integracijo, hitrost obdelave podatkov, izvršilne funkcije, šolske dosežke, prilagoditvene spretnosti, čustvovanje, vedenje in kakovost življenja. S prepoznavanjem vrste in resnosti dolgoročnih posledic bolezni in zdravljenja lahko otroku ali mladostniku nudimo individualna priporočila za ukrepe in prilagoditve ter ustrezno zgodnjo nevrorehabilitacijo, ki igra pomembno vlogo pri razvoju neodvisnosti in avtonomnosti v odrasli dobi.</p>
			<p class="abs">Kakovostna celostna obravnava otrok s tumorjem OŽS vpliva na preživetje bolnikov, zmanjšuje pozne posledice zdravljenja in omogoča otrokom in kasneje odraslim čim boljšo kakovost življenja na področju zdravja, izobraževanja, zaposlitve, partnerskih in družinskih odnosov. Pri otrocih in mladostnikih z neozdravljivim možganskim tumorjem pa je pomembna zgodnja vključitev v interdisciplinarno paliativno oskrbo z namenom vzdrževati optimalno kakovost življenja bolnika in svojcev v dani situaciji. Gre za aktivno, celostno oskrbo bolnikov ter pomoč njihovim bližnjim tako v času bolezni kot tudi v procesu žalovanja.</p>
			<h1 class="abs">Abstract</h1>
			<p class="abs">In Slovenia, there are on average 20 children and adolescents with central nervous system tumours (CNS tumours) diagnosed annually, which accounts for approximately 20 % of all the patients treated at the Clinical Department of the Paediatric Haematology and Oncology (KOOHO) of the Division of Paediatrics, University Medical Centre Ljubljana. Children with CNS tumours need an integrated interdisciplinary treatment, including an adequate clinical psychological diagnostics and a comprehensive neuro-cognitive rehabilitation, which is vital due to very common cognitive and psychosocial consequences of the illness and treatment. It is performed by a clinical psychologist who is a member of the KOOHO team. The psychosocial and neuropsychological monitoring of the child starts already during the treatment, after the treatment is completed (followed by regular monitoring every 2−3 years) or when the parent or the haematooncologist notice some significant changes in the functioning of the child. General intelligence, attention and concentration, memory and learning, speech, perceptual processing, visual- spatial and visual-motor abilities, processing speed, executive functions, school achievements, adaptive skills, emotional and behavioural functioning and the quality of life are assessed. After determining the nature and the severity of the long-term effects of the illness and treatment, the child can be given individual recommendations on measures and adaptations as well as appropriate early neurorehabilitation that plays an important role in the development of independence and autonomy in adulthood.</p>
			<p class="abs">A quality integrated treatment of children with CNS tumours favourably affects patients’ survival, reduces the late sequellae of the treatment and enables children and later adults to live their best possible lives in terms of health, education, employment, partnership and family relationships. It is important that children and adolescents with incurable brain tumours begin the interdisciplinary palliative care early in order to maintain their own as well as their relatives’ quality of life. This is an active and integrated care for the patients, and assistance to their loved ones both during illness and in the process of mourning.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Katarina Uršič, Martina Bürger Lazar. [Clinical psychological treatment of children and adolescents with tumours of the central nervous system]. Zdrav Vestn. 2019;88(7–8):377–86.</p>
			<p class="doi"><bold class="strong">DOI:</bold> 10.6016/ZdravVestn.2890</p>
			<h1><span>1 </span>Pojavnost in vrste tumorjev osrednjega živčnega sistema pri otrocih</h1>
			<p>Tumorji osrednjega živčnega sistema (tumorji OŽS) sodijo med najpogostejše solidne tumorje pri otrocih. Zajemajo 20 % vseh rakavih boleznih pri otrocih in se po pogostosti uvrščajo takoj za levkemijo. Pojavnost znaša 25−40/milijon otrok in po podatkih iz literature narašča&#160;<span class="xref">(1)</span><span class="xref">.</span> Pojavnost je najvišja v starosti 0−4 let in je nekoliko višja pri dečkih (1,3:1)&#160;<span class="xref">(1)</span><span class="xref">.</span></p>
			<p>Gre za heterogeno skupino bolezni, tako glede na histološki tip tumorja kot na lego tumorja. Pri otrocih so nekoliko pogostejši infratentorialni tumorji, le pri otrocih, mlajših od treh let, se pogosteje (pribl. 60 %) pojavljajo tumorji nad tentoriumom&#160;<span class="xref">(1)</span><span class="xref">.</span> Po histološkem tipu so najpogostejši gliomi nizkega gradusa (30−40 %)&#160;<span class="xref">(1,2)</span><span class="xref">,</span> predvsem pilocitni astrocitom, ki ob ugodni legi in možni popolni odstranitvi tumorja ne potrebujejo dodatnega onkološkega zdravljenja. Gliomi nizkega gradusa se pogosto pojavljajo v tistih področjih OŽS, kjer kirurška odstranitev zaradi nesprejemljive nevrološke okvare zaradi posega ni možna. V tem primeru se pogosto poslužujemo dodatnega specifičnega onkološkega zdravljenja, kot sta kemoterapija in obsevalno zdravljenje. Najpogostejši maligni tumorji OŽS pri otrocih so embrionalne neoplazme (20−30 %)&#160;<span class="xref">(3)</span><span class="xref">.</span> Mednje prištevamo meduloblastom, ki zajema približno tri četrtine vseh tumorjev, pa tudi druge redkejše, kot so primitivni nevroektodermalni tumor, atipični teratoidni rhabdoidni tumor idr. Po pogostosti sledijo ependimomi (6−10 %), gliomi visokega gradusa (do 10 %, če ne upoštevamo gliomov debla), kraniofaringeomi (pribl. 7 %), tumorji zarodnih celic in drugi zelo redki tumorji&#160;<span class="xref">(4)</span><span class="xref">.</span></p>
			<h1><span>2 </span>Celostna obravnava tumorjev OŽS pri otrocih v Sloveniji</h1>
			<p>V povprečju letno v Sloveniji diagnosticiramo okoli 20 otrok in mladostnikov s tumorjem OŽS, kar je približno 20 % vseh bolnikov, zdravljenih na Kliničnem oddelku za otroško hematologijo in onkologijo Univerzitetne pediatrične klinike v Ljubljani (KOOH).</p>
			<p>V preteklosti se je specifično onkološko zdravljenje po operaciji pretežno omejilo le na obsevalno zdravljenje. V sodobni pediatrični nevroonkologiji pa je v zadnjih desetletjih pomembno vlogo po kirurškem zdravljenju otrok s tumorjem OŽS zavzelo zdravljenje s kemoterapijo.</p>
			<p>KOOH je v oktobru 2005 sistemsko prevzel koordinacijo obravnave in zdravljenje vseh otrok in mladostnikov s tumorjiem OŽS. Zdravljenje vodi in koordinira specialist pediater hemato-onkolog ob sodelovanju drugih strok, kot so nevrokirurgija, nevrologija, radioterapija, klinična psihologija/nevropsihologija, nevroradiologija, citopatologija, citogenetika in molekularna diagnostika ter ostalih specialnih strok, vključenih v celostno rehabilitacijo.</p>
			<h1><span>3 </span>Kliničnopsihološki in nevropsihološki vidik zdravljenja tumorjev OŽS pri otrocih</h1>
			<p>Kemoterapija in radioterapija sta pomembno izboljšali preživetje otrok z rakom. Višje preživetje otrok in mladostnikov s tumorji OŽS pa po drugi strani pomeni več poznih posledic bolezni in zdravljenja&#160;<span class="xref">(</span><span class="xref">5)</span><span class="xref">.</span> Otroci po zdravljenju tumorja OŽS imajo zaradi lege tumorja in kompleksnega multimodalnega zdravljenja med vsemi otroki, zdravljenimi zaradi raka, največ poznih posledic&#160;<span class="xref">(6)</span><span class="xref">,</span> zaradi česar se vse več pozornosti posveča kakovosti življenja po končanem zdravljenju. Nevropsihološki primanjkljaji so prisotni pri večini posameznikov, ki so bili v otroštvu ali mladostništvu zdravljeni zaradi možganskega tumorja&#160;<span class="xref">(7)</span><span class="xref">.</span> Pozne posledice zdravljenja so sorazmerne z intenzivnostjo zdravljenja. Nevropsihološke pozne posledice same bolezni in zdravljenja se lahko pojavijo šele več let po zaključenem zdravljenju. Prav zato je pomembno redno spremljanje teh otrok. Vedno več dokazov kaže, da so lahko prizadeti različni kognitivni procesi, in sicer splošne intelektualne sposobnosti (IQ), pozornost, spomin, govor in jezik, izvršilne funkcije, zaznavna obdelava in hitrost obdelave podatkov&#160;<span class="xref">(8)</span><span class="xref">.</span> Primanjkljaji so različnih razsežnosti – od blagih učnih težav do resnejših okvar na različnih področjih&#160;<span class="xref">(7)</span><span class="xref">.</span></p>
			<h1><span>4 </span>Nevropsihološke posledice</h1>
			<p>Pri otrocih s tumorji OŽS obstaja največje tveganje za pojav nevropsiholoških primanjkljajev, ki so posledica bolezni in onkološkega zdravljenja, zato jih moramo redno spremljati že med zdravljenjem ter po zaključenem zdravljenju&#160;<span class="xref">(8)</span><span class="xref">.</span></p>
			<p>Metaanalize&#160;<span class="xref">(5,9–13)</span> kažejo na prisotnost nevropsiholoških primanjkljajev pri večini posameznikov, ki so bili v otroštvu ali mladostništvu zdravljeni zaradi možganskega tumorja (<span class="ref-fig">Slik</span><span class="ref-fig">a 1</span>). Najbolj je s kognitvnimi posledicami povezano kirurško zdravljenje, obsevalno zdravljenje, presaditev krvotvornih matičnih celic in zdravljenje s kemoterapijo (Methotrexate, Cytarabine, kortikosteroidi)&#160;<span class="xref">(14)</span><span class="xref">.</span></p>
			<div>
				<div id="_idContainer003" class="figure-wrapper">
					<p><img src="2890-web-resources/image/zdravvestn-2890-sl-01.png" alt="" /></p>
					<p class="caption"><bold class="blue">Slika 1:</bold> Napovedniki nevropsiholoških izidov pri posameznikih, ki so preboleli tumor OŽS v otroštvu ali mladostništvu&#160;<span class="xref">(15)</span>.</p>
				</div>
			</div>
			<p>Nevropsiholoških izidov ne določata le bolezen in zdravljenje, temveč tudi lastnosti posameznika (starost ob diagnozi, spol, stanje pred boleznijo in genetika) ter okoljski dejavniki. Ti primanjkljaji močno vplivajo na kakovost življenja, psihosocialno delovanje, izobrazbo in zaposlitev posameznika. Prav zato je zelo pomembno zgodnje prepoznavanje in zmanjševanje primanjkljajev, da se optimizira posameznikovo vsakdanje delovanje.</p>
			<p>Najpogosteje je oškodovano splošno kognitivno delovanje in specifične kognitivne zmožnosti (psihomotorične sposobnosti, pozornost, besedni spomin, vidno-gibalna integracija, govor in jezik, izvršilne funkcije). Raziskave kažejo, da je IQ pri otrocih s tumorji OŽS za skoraj en standardni odklon nižji kot pri standardizacijskem vzorcu otrok&#160;<span class="xref">(9,11)</span><span class="xref">.</span> Gre predvsem za oškodovano učljivost (učenje novega)&#160;<span class="xref">(16)</span><span class="xref">,</span> kar pomeni, da otrok razvojno in učno ne napreduje tako kot njegovi vrstniki. Primanjkljaji močno vplivajo na šolsko (učno) uspešnost otroka, kakovost življenja, psihosocialno delovanje, doseženo izobrazbo in kasneje zaposljivost. Vzorec nevropsiholoških primanjkljajev pri otrocih po zdravljenju tumorja OŽS, ki sledijo zdravljenju, se pogosto v šolskem okolju ne opazi. Ta skupina otrok zaradi primanjkljajev v pozornosti in koncentraciji težko sledi navodilom. Otroci potrebujejo dodaten čas za dokončanje nalog in zaradi upočasnjenosti procesiranja informacij pogosto zaostanejo za svojimi vrstniki&#160;<span class="xref">(</span><span class="xref">17)</span><span class="xref">.</span></p>
			<p>Kognitivni primanjkljaji se praviloma pričnejo izražati v času od 1−3 let po zdravljenju z obsevanjem in se s časom povečujejo&#160;<span class="xref">(18)</span><span class="xref">.</span> Posledice zdravljenja z obsevanjem glave (<italic class="em">angl.</italic> Cranial Radiation Therapy, CRT) so najizrazitejše na področju pozornosti (zlasti vzdrževane), hitrosti obdelave podatkov, reakcijskega časa, spomina (zlasti delovnega spomina), vidno-gibalne integracije in prostorske predstavljivosti, izvršilnih funkcij ter govora in jezika&#160;<span class="xref">(5)</span><span class="xref">.</span></p>
			<p>Poleg obsevanja so se za pomembne napovedne dejavnike nižjih intelektualnih sposobnosti izkazali še starost ob diagnozi, mesto tumorja in prisotnost hidrocefalusa, ki je bil zdravljen z dreniranjem&#160;<span class="xref">(9)</span><span class="xref">.</span> Oškodovanost kognitivnih sposobnosti otrok po zdravljenju s CRT je v veliki meri odvisna od starosti otroka v času zdravljenja. Raziskave kažejo, da je kognitivno delovanje otrok, ki so bili onkološko zdravljeni z obsevanjem in kemoterapijo in so bili v času zdravljenja mlajši od 5 let, pomembno nižje kot pri otrocih, zdravljenih samo s kemoterapijo, in od otrok iz kontrolne skupine&#160;<span class="xref">(19)</span><span class="xref">.</span> Pri otrocih, ki so bili zdravljeni v starosti 2−8 let, se je kognitivni upad pričel kazati dve leti po zaključenem zdravljenju, plato pa je dosegel 6 let po zdravljenju&#160;<span class="xref">(16)</span><span class="xref">.</span></p>
			<h1><span>5 </span>Cerebelarni mutizem</h1>
			<p>Pri otrocih po operaciji meduloblastoma v nekaterih primerih pride tudi do pooperativnega sindroma cerebelarnega mutizma (<italic class="em">angl.</italic> Postoperative Cereberal Mutism Syndrome, POP-CMS)&#160;<span class="xref">(20)</span><span class="xref">.</span> Mutizem je sicer pri otrocih prehodne narave, vendar ostaja dolgoročno nevrokognitivni primanjkljaj. POP-CMS se pojavi 1−5 dni po operaciji in lahko traja 60 dni do 52 mesecev. V klinični sliki se kaže kot odsotnost ali prizadetost govora; na nevrološkem področju so prisotni ataksija, hipotonija in prehodna inkontinenca; na kognitivnem področju se pojavi upočasnjena obdelava podatkov, zmanjšana pozornost, zmanjšana besedna fluentnost, motene izvršilne funkcije ter manj učinkovito pomnjenje; na vedenjskem in čustvenem področju se pojavi čustvena labilnost, razdražljivost, apatija ter pomanjkanje pobud.</p>
			<p>POP-CMS je sicer prehodne narave, vendar napoveduje začetek cerebelarnega kognitivno-afektivnega sindroma (<italic class="em">angl.</italic><italic class="em"> </italic>Cerebellar Cognitive Affective Syndrome, CCAS), ki se kaže kot kronična oškodovanost izvršilnih, prostorskih in govornih spretnosti ter čustvovanja. V klinični sliki se pri posameznikih zrcali kot nastanek težav pri načrtovanju, kognitivni prožnosti, zmožnosti logičnega mišljenja, motenem delovnem spominu, besedni fluentnosti ter v čustvenih oz. osebnostnih spremembah (apatija, depresija, dezinhibiranost, neprimerno vedenje)&#160;<span class="xref">(21,22)</span><span class="xref">.</span></p>
			<h1><span>6 </span>Psihosocialne posledice bolezni in zdravljenja</h1>
			<p>Poleg kognitivnih posledic bolezni in zdravljenja odkrivajo raziskave pri otrocih, zdravljenih za rakom, tudi posledice bolezni na psihosocialnem področju. Pri njih obstaja večje tveganje za negativni stres, pritožbe glede svojega telesa, kognitivno oškodovanost in primanjkljaje ali zaostajanje v razvoju. Najpogostejše psihosocialne težave so depresivnost, anksioznost, posttravmatski stresni simptomi, občutki krivde, negotovost, socialna osamitev, nizka samopodoba, spremenjena telesna samopodoba in spremembe v odnosih z družinskimi člani ter vrstniki. Otroci imajo težave tudi na področju ponovnega vključevanja v redno šolanje, zaskrbljenost glede zdravja, kasneje še težave na področju zaposlovanja, s tem pa so povezana še gmotna bremena. Največ opisanih posledic ugotavljajo pri mladih odraslih, pri katerih je prišlo do kognitivne oškodovanosti in drugih telesnih okvar (zlasti pri zdravljenih zaradi tumorja OŽS), zaradi katerih je prizadeto njihovo socialno delovanje in/ali zmožnost neodvisnosti od pomoči staršev v vsakdanjem življenju&#160;<span class="xref">(23–25)</span><span class="xref">.</span></p>
			<p>V slovenski raziskavi, v kateri so preučevali osebnostno strukturo mladih odraslih, ki so v otroštvu preboleli tumor OŽS, se je izkazalo, da so bolj čustveno labilni, težje obvladujejo impulze in so manj dominantni od mladih odraslih, ozdravljenih od drugih vrst raka. Izražali so nagnjenost k izogibajočemu se in odvisnostnemu tipu osebnosti&#160;<span class="xref">(26)</span><span class="xref">.</span> Izjemno pomembno je, da redno spremljamo in ocenjujemo kakovost življenja otrok s tumorjem OŽS. Na podlagi prepoznavanja področij kakovosti življenja (telesno, čustveno in socialno delovanje, delovanje v vrtcu/šoli), na katerih imajo otroci lahko težave, načrtujemo ciljane psihološke ukrepe. Zgodnji ukrepi lahko otroku kratkoročno in dolgoročno zmanjšujejo prilagoditvene težave&#160;<span class="xref">(27)</span><span class="xref">.</span></p>
			<h1><span>7 </span>Nevropsihološka ocena delovanja otroka in nevropsihološka rehabilitacija</h1>
			<p>Za natančen vpogled v nevropsihološko delovanje otroka ocenimo naslednja področja: IQ, pozornost in koncetracijo, spomin in učenje, govor in jezik, zaznavno obdelavo, vidno-gibalno integracijo, hitrost obdelave podatkov, izvršilne funkcije, šolske dosežke, prilagoditvene spretnosti, čustvovanje, vedenje in kakovost življenja&#160;<span class="xref">(14)</span><span class="xref">.</span></p>
			<p>Nevropsihološko spremljanje otroka se prične že med samim zdravljenjem, pred začetkom radioterapije (RT) in se nadaljuje po zaključenem zdravljenju. Nato sledi redno spremljanje na 2–3 leta oz. ob opozorilu staršev ali lečečega pediatra hemato-onkologa na pomembne spremembe v delovanju otroka&#160;<span class="xref">(8)</span><span class="xref">.</span></p>
			<p>Prav zaradi opisanih posledic se priporoča izčrpna nevropsihološka ocena za vse otroke in mladostnike z možganskim tumorjem. Pomembno je prepoznati vrsto in resnost dolgoročnih posledic in zagotoviti individualna priporočila za ukrepe in prilagoditve. Ta priporočila so pogosto kompenzacijske narave in nimajo namena obnoviti primanjkljaje&#160;<span class="xref">(15)</span><span class="xref">.</span> Ciljani ukrepi (npr. treniranje branja, prilagoditve za šolsko delo) pa lahko dodatno pozitivno vplivajo na dolgoročni nevropsihološki izid&#160;<span class="xref">(15)</span><span class="xref">.</span> Pri teh otrocih je zgodnja in ustrezna kognitivna rehabilitacija pogosto odločilna pri razvoju neodvisnosti in avtonomnosti v odrasli dobi&#160;<span class="xref">(6)</span><span class="xref">.</span></p>
			<p>Pri rehabilitaciji otrok, zdravljenih zaradi možganskega tumorja, uporabljamo ukrepe, ki jih prilagodimo in izberemo glede na posameznikovo nevropsihološko oceno:</p>
			<p class="ul"><span>•</span>Poučitev družine, otroka in učiteljev matične šole.</p>
			<p class="ul"><span>•</span>Treniranje specifičnih veščin: strategije učenja in organizacije, socialne veščine.</p>
			<p class="ul"><span>•</span>Kompenzacijske strategije: učenje otroka, kako lahko kompenzira primanjkljaje določenih funkcij. Strategije vključujejo prilagoditve v razredu ter določene vrste pomoči na področjih, na katerih ne pričakujemo napredka po uveljavljenih rehabilitacijskih ukrepih.</p>
			<p class="ul"><span>•</span>Program kognitivne remediacije (<italic class="em">angl.</italic> Cognitive remediation programe, CRP): cilj CRP je obnovitev nevropsihološkega delovanja po možganski oškodovanosti tako, da pomagamo otroku, da se ponovno nauči določenih spretnosti oz. jih izboljša. Sestoji iz metod in tehnik treh različnih strok – rehabilitacije po možganski poškodbi, specialne pedagogike in šolske ter klinične psihologije. Zajema treniranje pozornostnih procesov (<italic class="em">angl.</italic> Attention Process Training, ATP), učenje in razvijanje metakognitivnih strategij (priprava na nalogo, pristop k nalogi, vedenje med nalogo in posploševanje naučenega v različnih okoljih) in vedenjsko-kognitivne ukrepe&#160;<span class="xref">(28)</span><span class="xref">.</span> Osredinja se na izboljšanje usmerjene pozornosti, spominskega priklica, učenja, šolskega vedenja in samopodobe. Vključuje intenzivne vaje za izboljšanje kognitivnih sposobnosti, razvijanje strategij učenja, uporabo tehnik kognitivno-vedenjske terapije z namenom učiti otroka novih učnih strategij (izboljšanje otrokove odpornosti na raztresenost, učenje na osnovi izkušenj v različnih situacijah, ki predstavljajo otroku izziv, učenje prakticiranja ustreznega notranjega samogovora – prikritega, odkritega), razvijanje metakognitivnih strategij in tehnik za izboljšanje samozavedanja in reševanja problemov, ki jih nato otrok posploši na uporabo v vsakdanjih situacijah v šolskem in domačem okolju. V raziskavah so starši z uporabo opisanih metod poročali o izboljšanju pozornosti in pomembnem izboljšanju učnih dosežkov otrok&#160;<span class="xref">(17,29)</span><span class="xref">.</span></p>
			<p class="ul"><span>•</span>Treniranje kognitivnih sposobnosti s pomočjo računalniškega programa: gre za izvajanje računalniško podprtega kognitivnega treninga z namenom izboljšati kognitivno delovanje, zlasti pozornost, delovni spomin, hitrost obdelave podatkov, miselno prožnost in/ali izvršilne funkcije. Sestoji iz serije računalniških nalog, pri katerih se kompleksnost stopnjuje. Program omogoča takojšnje povratne informacije o uspešnosti in napredku otroka. Naloge so zastavljene tako, da so za otroka zabavne in ga motivirajo za reševanje&#160;<span class="xref">(14)</span><span class="xref">.</span> V naši študiji primera je uporaba intenzivnega kognitivnega treninga z računalniškim programom CogniPlus pokazala pomembno izboljšanje kognitivnih sposobnosti pri otroku v obdobju enega leta po operaciji tumorja OŽS in sicer predvsem s skrajšanjem reakcijskega časa, v manjši meri pa z izboljšanjem čuječnosti (<italic class="em">angl.</italic> alertness), vidne obdelave, delovnega spomina in pozornosti&#160;<span class="xref">(30–33)</span><span class="xref">.</span> V svetu trenutno poteka več raziskav, v katerih proučujejo področje treninga kognitivnih sposobnosti z računalniškimi programi&#160;<span class="xref">(34</span><span class="xref">,35)</span><span class="xref">.</span> V metaanalizi učinkovitosti računalniških programov za treniranje kognitivnih sposobnosti so potrdili, da so se po uporabi programov izboljšali pozornost, delovni spomin, matematične spretnosti. Nekoliko manj učinkoviti so bili pri povrnitvi sposobnosti branja in izvršilnih funkcij. Bolj učinkoviti so bili pri otrocih in mladostnikih z višjim izhodiščnim IQ. Prednost računalniških programov je, da nimajo neugodnih stranskih učinkov in so zato razmeroma varni, učinkoviti in lahko izvedljivi. Poročajo pa o težavah z motiviranjem udeležencev&#160;<span class="xref">(36)</span><span class="xref">.</span></p>
			<h1><span>8 </span>Paliativna oskrba otrok z neozdravljivim tumorjem OŽS</h1>
			<p>Paliativna oskrba je zavzeta celostna pomoč, ki izboljša kakovost življenja bolnika z aktivno, napredovalo in neozdravljivo kronično boleznijo, ne glede na starost bolnika. Pomoč nudi celotni družini med neozdravljivo boleznijo njihovega člana, ob smrti in v času žalovanja po smrti. Gre za aktivno medicinsko obravnavo, zdravstveno nego in obravnavo duševnih, socialnih ter duhovnih vidikov življenja bolnika s t. i. terminalno boleznijo. Združuje preventivno, neakutno in akutno obravnavo&#160;<span class="xref">(37</span><span class="xref">,38)</span><span class="xref">.</span></p>
			<p>Pri posameznikih z neozdravljivim možganskim tumorjem je pomembna zgodnja vključitev v interdisciplinarno paliativno oskrbo, saj s tem omogočimo boljšo kakovost življenja v tednih in mesecih po postavitvi diagnoze&#160;<span class="xref">(39)</span><span class="xref">.</span> Pomembno je blaženje tako telesnih kot duševnih simptomov. Starši bolnih otrok poudarjajo predvsem strah pred smrtjo in strah pred telesnimi simptomi&#160;<span class="xref">(40)</span><span class="xref">.</span> Otroci pa se pogosto s starši težko pogovarjajo o svojih razmišljanjih in čustvih glede bolezni in smrti, strahu pred samoto, izgubi ciljev v prihodnosti in izgubi neodvisnosti. Otroci in mladostniki lahko kažejo tudi znake čustvenih motenj, predvsem anksioznosti in depresivnosti, še zlasti tisti, ki so bili duševno bolj ranljivi že pred samo boleznijo. Pomembno je, da otroku in njegovim bližnjim v tem obdobju ponudimo tudi možnost podpore kliničnega psihologa&#160;<span class="xref">(39,41)</span><span class="xref">.</span></p>
			<h1><span>9 </span>Zaključek</h1>
			<p>Kliničnopsihološka obravnava otrok je del celostne timske obravnave otrok in mladostnikov s tumorji OŽS, ki z oceno posameznih področji otrokovega (nevro)psihološkega delovanja in nevropsihološko rehabilitacijo pomembno prispeva k boljši kakovosti življenja in večji samostojnosti tudi kasneje v življenju. Šele na podlagi ocene otrokovega celostnega delovanja lahko skrbno načrtujemo pomoč otroku ter mu glede na njegove potrebe prilagodimo delo v šoli. Po potrebi pa pri načrtovanju otrokovega šolskega dela in ponovnega vključevanja v njegovo šolsko in socialno okolje vključimo tudi strokovnjake drugih strok (logoped, specialni pedagog, soacialni pedagog, surdopedagog, tiflopedagog …).</p>
			<p>Interdisciplinarna oskrba otrok med in po zaključenem zdravljenju tumorja OŽS je ključnega pomena za otroka in njegovo družino. Toda v določenih primerih ni možno povsem slediti opisanim smernicam. Zavedati se moramo, da ocena otrokovih zmožnosti in spretnosti ne predstavlja njegovih primarnih zmožnosti. Na samo delovanje otroka lahko pomembno vpliva že sam tumor, v veliki meri pa tudi operacija tumorja. Začetni poskusi v drugih centrih, da bi otroke nevropsihološko ocenili pred samo operacijo, so se izkazali za težko izvedljive, saj narava tumorja pogosto zahteva hitro in nujno nevrokirurško ukrepanje. Vendar je pomembno, da imamo na voljo izhodiščno oceno otrokovega delovanja pred nadaljnjim kemoterapevtskim in radioterapevtskim zdravljenjem, na podalgi katere lahko spremljamo pojavljanje poznih posledic zdravljenja. Zaradi možnih zapletov bolezni in zdravljenja, pogostega slabega počutja otroka ali drugih razlogov celostna nevropsihološka ocena med zdravljenjem ni vedno izvedljiva ali pa je močno okrnjena in pod vplivom stranskih učinkov zdravljenja. Iz opisanih razlogov je nevropsihološko ocenjevanje lahko dolgotrajno in se pogosto opravlja v več srečanjih, da otrok lahko izkaže najvišjo mero svojih zmožnosti.</p>
			<p>Prav tako terja velik časovni vložek staršev in otroka program kognitivne rehabilitacije, ki ga trenutno lahko izvajamo le v obliki ambulantnega načina dela. V prihodnosti bi bilo smiselno razvijati računalniško kognitivno rehabilitacijo otrok tudi v domačem okolju. Izziv na področju raziskovanja v prihodnosti bi bilo smiselno usmeriti tudi v raziskovanje optimalnega časovnega okna za izvajanje nevropsihološke rehabilitacije otrok.</p>
		</article>
	</body>
</html>
