<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2718</title>
	</head>
	<body id="x2718" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2718</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, Cardiovascular system, Metabolic&#160;and&#160;hormonal&#160;disorders, <span class="discipline-en">Public&#160;health (occupational medicine)</span>, Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje, <span class="discipline-sl">Javno&#160;zdravstvo&#160;(varstvo pri delu)</span>, Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Raziskovanje v družinski medicini v Sloveniji</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | november – december 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | November – December 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Katedra za družinsko medicino, Medicinska fakulteta, Univerza v Ljubljani, Ljubljana</p>
			<p class="aff lang-en">Department of Family Medicine, Faculty of medicine, University of Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Marija Petek Šter, e:&#160;marija.petek-ster@mf.uni-lj.si</p>
			<p class="label">Ključne besede:</p>
			<p class="keywords lang-sl">družinska medicina; raziskovanje; Slovenija; inštitut</p>
			<p class="label">Key words:</p>
			<p class="keywords lang-en">family medicine; research; Slovenia; institute</p>
			<p class="history">Prispelo: 3. 2. 2018 Sprejeto: 7. 3. 2018</p>
		</sidebar>
		<article>
			<h1 class="title lang-sl">Raziskovanje v družinski medicini v Sloveniji</h1>
			<h1 class="title lang-en" lang="en-US">Research in Family Medicine in Slovenia</h1>
			<p class="author" lang="en-US"><span class="given-name"><a id="_idTextAnchor000"></a>Marija</span> <span class="surname">Petek Šter</span>, <span class="given-name">Igor</span> <span class="surname">Švab</span>, <span class="given-name">Davorina</span> <span class="surname">Petek</span></p>
			<h1 class="abs">Izvleček</h1>
			<p class="abs">Primarna raven zdravstvenega varstva je vstopno mesto v zdravstveni sistem in od njega je v veliki meri odvisna kakovost in stroškovna vzdržnost zdravstvenega sistema. Raziskovanje je gonilo strokovnega razvoja v skrbi za čim boljšo kakovost oskrbe bolnikov.</p>
			<p class="abs">Družinska medicina (DM) v Sloveniji predstavlja največjo specialnost na primarni ravni zdravstvenega varstva, ki je na področju raziskovanja v zadnjih desetletjih dosegla velike uspehe.</p>
			<p class="abs">Pregledni prispevek prikazuje značilnosti raziskovanja v družinski medicini, predstavlja vključenost raziskovanja v različne ravni izobraževalnega procesa in v delo v praksi ter nakazuje izzive, ki družinsko medicino kot znanstveno in raziskovalno vedo čakajo v prihodnje.</p>
			<h1 class="abs">Abstract</h1>
			<p class="abs">The primary level of health care represents an entry point into the health system, and the quality and economic sustainability of the healthcare system largely depend on it. Research is the driving force of professional development aimed at providing the best quality of patient care.</p>
			<p class="abs">Family medicine in Slovenia represents the largest specialty at the primary level of health care, which has achieved great success in the field of research in recent decades.</p>
			<p class="abs">The overview shows the characteristics of family medicine research, its inclusion into the educational process and practical work at different levels, pointing out the challenges that await family medicine as a scientific and research discipline in the future.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Petek Šter M, Švab I, Petek D. [Research in Family Medicine in Slovenia]. Zdrav Vestn. 2018;87(11–12):547–56.</p>
			<p class="doi"><bold class="strong">DOI:</bold> 10.6016/ZdravVestn.2718</p>
			<h1><span>1 </span>Uvod</h1>
			<p>Svetovna zdravstvena organizacija že več desetletij poudarja pomen močnega primarnega zdravstvenega varstva za boljše zdravje populacije, zmanjšanje neenakosti in boljšo dostopnost do zdravstvene oskrbe ter nižjih stroškov&#160;<span class="xref">(</span><a href=""><span class="xref">1</span></a><span class="xref">,</span><a href=""><span class="xref">2</span></a><span class="xref">)</span></p>
			<p>Priznanje »specialnosti« družinski medicini je utemeljeno v definiciji družinske medicine v naslednjih glavnih značilnostih: prvem stiku za vse zdravstvene potrebe, dolgotrajni, v osebo usmerjeni zdravstveni oskrbi, celostni obravnavi vseh zdravstvenih potreb in koordinirani oskrbi v širokem timu sodelavcev ter usmerjenosti v družino in skupnost&#160;<span class="xref">(</span><a href=""><span class="xref">3</span></a><span class="xref">)</span>.</p>
			<p>Kot razmeroma mlada stroka je družinska medicina dolgo dokazovala, da ima ne le svoje klinično področje dela, ampak tudi raziskovalno področje, ki je nujno za napredek stroke. Krepitev raziskovanih zmogljivosti (<italic class="em">angl.</italic> research capacity building) stroke predstavlja proces razvoja posameznika in institucij, kar vodi do krepitve veščin in večje zmožnosti za uporabno raziskovanje&#160;<span class="xref">(</span><a href=""><span class="xref">4</span></a><span class="xref">)</span>. Ustrezen raziskovalni potencial je nujen za pridobivanje informacij v zvezi z načrtovanjem in odločanjem o zdravstvenih storitvah na primarni ravni. Merjenje tega razvoja zajema kazalnike procesov in izidov – korake in mehanizme za doseganje ciljev ter končne cilje kot take&#160;<span class="xref">(</span><a href=""><span class="xref">5</span></a><span class="xref">)</span>. Tradicionalni in lahko merljivi rezultati krepitve raziskovalne zmogljivosti so objavljeni znanstveni članki, prispevki na konferencah in uspešnost pri pridobivanju projektov. Vendar je temeljni cilj raziskovanja širši, saj zajema neposreden učinek na zdravstveno oskrbo bolnikov, družin in skupnosti.</p>
			<p>Prispevek prikazuje razvoj raziskovanja v družinski medicini. V prvem delu kratko predstavi analize in teoretska izhodišča o krepitvi raziskovalnih zmogljivosti v družinski medicini (DM) na splošno. Nato predstavi raziskovanje ter organizacijo raziskovanja v Sloveniji; začenši s predstavitvijo razvoja družinske medicine, ključnimi uspehi akademske družinske medicine in izzivi, ki nas čakajo v prihodnosti.</p>
			<h2><span>1.1 </span>Pregled literature o krepitvi raziskovalnih zmogljivosti</h2>
			<p>Za prikaz razvoja raziskovalnih zmogljivosti v družinski medicini je strokovna literatura predstavila več modelov, npr. Farmerjev model, ki opisuje sistemski pristop s širokim vključevanjem zdravnikov DM z različnimi veščinami in znanjem raziskovanja ob upoštevanju lokalnih virov in potreb ter različnega raziskovalnega interesa, kliničnega ozadja oz. izobraževalnih potreb. Kot pomembne stimulativne dejavnike avtor navaja zmanjševanje ovir (plačan raziskovalni čas, podpora drugih raziskovalcev …), povezavo raziskovalcev raziskovalne institucije z zdravniki v praksi ter povratne informacije in mentorstvo&#160;<span class="xref">(</span><a href=""><span class="xref">6</span></a><span class="xref">)</span>.</p>
			<p>Sodelovanje v raziskovanju je med zdravniki družinske medicine po podatkih Jowetta pogostejše, kot se domneva. Zdravniki, ki so na kateri koli ravni vključeni v pedagoško delo, se pogosteje želijo preizkusiti tudi kot raziskovalci, motivirajoči dejavniki pa so še stik z raziskovalnimi partnerji, poseben opredeljen čas za raziskovanje, velike skupinske prakse, ovire pa so, kot v Farmerjevem modelu, pomanjkanje časa, podpore in denarja za raziskovanje&#160;<span class="xref">(</span><a href=""><span class="xref">7</span></a><span class="xref">)</span>.</p>
			<p>Zanimiv je tudi prispevek Hicknerja, ki povzema izkušnje uspešnih predstojnikov kateder za družinsko medicino v procesu krepitve raziskovalnih zmogljivosti. Kot uspešni za krepitev raziskovalnih zmogljivosti so se izkazali začetki z malimi raziskovalnimi projekti, katerim so sledili večji in kompleksnejši, iskanje za zdravnike zanimivih raziskovalnih vprašanj, postopno pridobivanje izkušenj (npr. aktivna udeležba na mednarodnih kongresih s plakati, pisanje preglednih člankov...), mentorstvo, prilagojeno raziskovalnemu problemu in kandidatu tudi za posamezno, ožje področje, iskanje finančne podpore tudi pri manjših finančnih podpornikih, aktivno iskanje povezav z drugimi katedrami za družinsko medicino ali z drugimi specialisti, podpora in financiranje lastne institucije, opredelitev časa za raziskovanje in sodelavcev pri raziskovanju&#160;<span class="xref">(</span><a href=""><span class="xref">8</span></a><span class="xref">)</span>.</p>
			<p>Cooke in sodelavci pa razvoj raziskovalnega potenciala predstavljajo v treh, med seboj povezanih ravneh: individualnem, organizacijskem in okoljskem. Individualna raven zajema krepitev raziskovalnega potenciala pri posameznikih z doktorskim in postdoktorskim študijem, razvoj spretnosti prijavljanja in vodenja projekta, pridobivanje raziskovalnih štipendij, mentorstvo in povezovanje. Na organizacijski ravni gre za formalizacijo raziskovalnih institucij, usmeritev v raziskovalna področja, harmonizacijo novih programov z že obstoječimi. Okoljsko raven pa predstavlja politično podporo raziskovanju, zakonske podlage, sodelovanje z raziskovalnim agencijami in drugimi partnerji v raziskovanju, organizacijska infrastruktura in v končni fazi prilagajanje raziskovalnim potrebam in zmožnostim okolja&#160;<span class="xref">(</span><a href=""><span class="xref">9</span></a><span class="xref">)</span>.</p>
			<h1><span>2 </span>Raziskovanje v družinski medicini v Evropi</h1>
			<p>Čeprav velja družinska medicina v številnih evropskih državah za mlado stroko, je v nekaterih tradicija raziskovanja v družinski medicini že dolgoletna in uspešna. Začetnice raziskovanja v družinski medicini so Velika Britanija, skandinavske dežele in Nizozemska&#160;<span class="xref">(</span><a href=""><span class="xref">10</span></a><span class="xref">)</span>.</p>
			<p>Raziskovalci v družinski medicini so že v 70. letih 20. stoletja občutili potrebo po povezovanju. Leta 1974 je bila ustanovljena mreža raziskovalcev v družinski medicini, ki jo danes poznamo pod imenom European General Practice Research Network (EGPRN). Trenutno je v mrežo raziskovalcev, katere namen je širjenje raziskovalne dejavnosti, vključenih prek 30 držav iz vseh delov Evrope, vključno s Turčijo in z Izraelom&#160;<span class="xref">(</span><a href=""><span class="xref">11</span></a><span class="xref">)</span>.</p>
			<p>V okviru EGPRN je bil leta 2009 sprejet in objavljen krovni dokument na področju raziskovanja v družinski medicini »Research agenda for General Practice/Family medicine and Primary Health Care in Europe«. Predstavlja vodilo za zdravnike in raziskovalce v družinski medicini. Pri nastanku pa smo sodelovali tudi slovenski raziskovalci. Dokument povzema raziskovalna področja, povezana s ključnimi pristojnostmi in značilnostmi stroke po evropski definiciji družinske medicine ter podaja predloge, katera področja se redkeje raziskujejo in s kakšnimi vrstami/metodami raziskav bi lahko najbolje prispevali h kakovosti zdravstvene oskrbe in izboljšanju zdravja populacije&#160;<span class="xref">(</span><a href=""><span class="xref">12</span></a><span class="xref">)</span>.</p>
			<h2><span>2.1 </span>Področja raziskovanja v družinski medicini</h2>
			<p>Avtorji evropske raziskovalne agende so predlagali usmeritev raziskovanja v družinski medicini na naslednjih sedem področij&#160;<span class="xref">(</span><a href=""><span class="xref">12</span></a><span class="xref">)</span>:</p>
			<p class="ol"><span>1.</span>Razvoj in vrednotenje modelov ali strategij oskrbe, ki so usmerjeni v osebo na osnovi bio-psiho-socialnega pristopa.</p>
			<p class="ol"><span>2.</span>Primerjalne raziskave v populacijah z različnimi kulturnimi, socialnimi ali geografskimi okoliščinami in zdravstvenimi sistemi.</p>
			<p class="ol"><span>3.</span>Longitudinalne kohortne študije za oceno napovedi in dejavnikov zdravja in bolezni.</p>
			<p class="ol"><span>4.</span>Intervencijske in randomizirane kontrolirane raziskave, ki upoštevajo široka vprašanja, kot so več sočasnimi boleznimi, kakovost življenja ter družbene in okoljske vplive na zdravje.</p>
			<p class="ol"><span>5.</span>Raziskave, katerih namen je prepoznati diagnostično strategije in sklepanje.</p>
			<p class="ol"><span>6.</span>Raziskave, ki ocenjujejo učinkovitost in varnost v vsakodnevni klinični praksi.</p>
			<p class="ol"><span>7.</span>Razvijanje in potrjevanje funkcionalnih in generičnih instrumentov za uporabo pri raziskavah in oskrbi na področju raziskav in zdravljenja.</p>
			<p>Dokument tudi poudarja, da naj se težišče raziskav premakne od presečnih na longitudinalne in primerjalne raziskave s posebnim poudarkom na mešani kvalitativno-kvantitativni metodologiji.</p>
			<h1><span>3 </span>Razvoj raziskovanja v družinski medicini v Sloveniji</h1>
			<p>V družinski medicini smo v zadnjih 25 letih sistematično razvijali raziskovanje tako z vzgojo in podporo individualnim raziskovalcem kot z ustrezno podporno strukturo in organizacijo raziskovanja. Ob tem smo želeli doseči tudi zavedanje v širši medicinski stroki in v družbi, da je raziskovanje v družinski medicini potrebno in da sodi v strateške prioritete družbe. V razvoju smo sledili evropski definiciji DM, ki predstavlja standard za akademski in strokovni razvoj&#160;<span class="xref">(</span><a href=""><span class="xref">3</span></a><span class="xref">)</span>.</p>
			<h2><span>3.1 </span>Krepitev individualnih raziskovalnih sposobnosti</h2>
			<p>Individualno usposabljanje raziskovalcev poteka v lokalnem, nacionalnem in mednarodnem okolju.</p>
			<h3><span>3.1.1 </span>Izobraževanje za raziskovanje</h3>
			<p>Z ustanovitvijo Katedre za družinsko medicino Medicinske fakultete v Ljubljani in s tem s postopnim povečanjem ugleda stroke v strokovni in laični javnosti so bili podani pogoji za uspešen razvoj raziskovanja na področju družinske medicine v Sloveniji.</p>
			<p>Pouk o raziskovanju v družinski medicini poteka na vseh ravneh in se začne na dodiplomski ravni z izbirnim predmetom »Raziskave v družinski medicini«, ki je namenjen študentom 5. in 6. letnika študija medicine. Cilj pouka je študentu omogočiti, da spozna in se vključi v vse faze raziskovalnega dela do končnega rezultata – objave. Rezultati so raziskovalne objave študentov v revijah z zunanjo recenzijo&#160;<span class="xref">(</span><a href=""><span class="xref">13</span></a><span class="xref">,</span><a href=""><span class="xref">14</span></a><span class="xref">)</span>.</p>
			<p>Med specializacijo mora vsak specializant izdelati raziskovalno nalogo. Namen naloge ni le v tem, da specializant spozna proces raziskovalnega dela, temveč tudi oblikovanje stališča, da je raziskovanje ključno za izboljšanje kakovosti obravnave bolnikov. Nekatere raziskovalne naloge so tako kakovostne, da so bile objavljene v uglednih indeksiranih revijah s faktorjem vpliva&#160;<span class="xref">(</span><a href=""><span class="xref">15</span></a><span class="xref">,</span><a href=""><span class="xref">16</span></a><span class="xref">)</span>.</p>
			<p>Na podiplomskem znanstvenem doktorskem študiju se število doktorskih študentov, zdravnikov družinske medicine, povečuje. Trenutno imamo že več kot 20 doktorjev znanosti in še približno 10 doktorskih študentov. V zadnjem času podpiramo vse bolj intenzivno multidisciplinarno povezovanje tudi na področju doktorskih nalog; tako sodelujemo s strokovnjaki z različnih kliničnih področij – sociologi, psihologi, strokovnjaki zdravstvene nege in informatiki.</p>
			<p>Za individualni razvoj raziskovalcev je posebej pomemben čas, ki ga imajo ti na voljo kot raziskovalci. Na katedri že vrsto let tečejo različni raziskovalni projekti, na katerih imajo raziskovalci možnost delnih zaposlitev in nadaljnjega kariernega razvoja. V zmanjšanem obsegu lahko še vedno delujejo kot zdravniki v ambulanti, delno pa svoj čas namenjajo raziskovanju.</p>
			<p>Z razvojem raziskovalcev in novimi doktorskimi študenti se je izpopolnjevala tudi kakovost mentorstva. Mentorji se razvijajo tako, da mentorstvo začnejo pri manj zahtevnih raziskovalnih projektih (npr. specialistične naloge) zato, da se usposobijo za zahtevnejše, kot je mentorstvo doktorskemu kandidatu.</p>
			<h2><span>3.2 </span>Povezave raziskovalcev v lokalnem okolju</h2>
			<p>Na nacionalni ravni delujeta dve raziskovalni skupini v okviru kateder za družinsko medicino v Ljubljani in Mariboru. Zelo pomembno je povezovanje raziskovalcev tako na nacionalni kot na mednarodni ravni, saj smo lahko le kot skupina sposobni izpeljati večje raziskovalne projekte&#160;<span class="xref">(</span><a href=""><span class="xref">17</span></a><span class="xref">)</span>. Raziskovalne skupine vodijo strategijo raziskovalne dejavnosti v družinski medicini z oblikovanjem ključnih raziskovalnih področij, na katerih vodijo posamezni raziskovalci. Raziskovalci se redno srečujemo na sestankih, na katerih načrtujemo in spremljamo potek raziskovalnega dela ter objavljanje rezultatov raziskav. Sodelovanje v raziskovalni skupini je priložnost za mlajše in manj izkušene raziskovalce, da se pri sodelovanju v projektih naučijo projektnega dela in kasneje vodenja projektov.</p>
			<p>Znotraj nekaterih večjih zdravstvenih domov, kot je Zdravstveni dom Ljubljana, deluje enota za raziskovalno dejavnost. Zdravstveni dom Ljubljana ima obsežne izkušnje z raziskovanjem kakovosti referenčnih ambulant in uspešno sodelovanje pri raziskovalnih projektih v okviru strukturnih skladov, kot je bil npr. projekt celostne obravnave bolnika, ki ga je s partnerji vodila vlada Republike Slovenije v sektorju za razvoj in evropsko kohezijsko politiko&#160;<span class="xref">(</span><a href=""><span class="xref">18</span></a><span class="xref">)</span>.</p>
			<p>Poleg tega pa so tudi v manjših zdravstvenih domovih zaposleni uveljavljeni raziskovalci, ki formalno ali neformalno širijo kulturo raziskovanja med sodelavci in se vključujejo v lokalno usmerjene in širše zastavljene raziskovalne projekte&#160;<span class="xref">(</span><a href=""><span class="xref">19</span></a><span class="xref">)</span>.</p>
			<p>V zadnjih letih pa vidimo velik potencial v medprofesionalnem povezovanju z drugimi raziskovalnimi skupinami s področja zdravstvene nege, s psihologi, sociologi, z informatiki in drugimi. Plod sodelovanja so številni aplikativni projekti, kot je npr. spremljanje in analiza projekta »Referenčnih ambulant«&#160;<span class="xref">(</span><a href=""><span class="xref">20</span></a><span class="xref">-</span><a href=""><span class="xref">22</span></a><span class="xref">)</span> in raziskovalni projekti, ki so vključevali več različnih raziskovalnih institucij, kot so Inštitut za javno zdravje, Fakulteta za računalništvo in informatiko&#160;<span class="xref">(</span><a href=""><span class="xref">23</span></a><span class="xref">-</span><a href=""><span class="xref">25</span></a><span class="xref">)</span>.</p>
			<h2><span>3.3 </span>Povezave v mednarodnem okolju</h2>
			<p>Mreže, ki delujejo pod okriljem Evropskega združenja zdravnikov družinske medicine WONCA (EGPRN – raziskovalci v družinski medicini Equip, skupina za kakovost EuroQuol – skupina za kakovostno raziskovanje v družinski medicini, Euract – Akademija učiteljev v družinski medicini…), razvijajo raziskovanje v okviru svojega poslanstva in predstavljajo priložnost za spoznavanje vsebine in metodologije raziskovanja. Slovenski raziskovalci se dejavno vključujemo v projekte teh mrež. Preko mreže raziskovalcev sodelujemo v številnih projektih, kot so samozdravljenje&#160;<span class="xref">(</span><a href=""><span class="xref">26</span></a><span class="xref">)</span>, dejavniki zdravstvenega sistema, ki vplivajo na zgodnjo diagnosticiranje raka&#160;<span class="xref">(</span><a href=""><span class="xref">27</span></a><span class="xref">)</span> ter zdravljenje hipertenzije pri zelo starih starostnikih&#160;<span class="xref">(</span><a href=""><span class="xref">28</span></a><span class="xref">)</span>.</p>
			<p>Euract vodi številne raziskovalne in aplikativne projekte na področju edukacije, kot so oblikovanje nadaljnje strategije razvoja&#160;<span class="xref">(</span><a href=""><span class="xref">30</span></a><span class="xref">)</span> in uvedba sistema za akreditacijo učiteljev v družinski medicini&#160;<span class="xref">(</span><a href=""><span class="xref">31</span></a><span class="xref">)</span>.</p>
			<p>Raziskovalci se povezujemo tudi s katedrami in inštituti za družinsko medicino v Evropi ter zunaj nje. Najbolj tesne povezave imamo z ustanovami Imperial College London, Univerza v Antwerpnu, v Maastrichtu, v Goteborgu, v Bergnu in še številnih drugih&#160;<span class="xref">(</span><a href=""><span class="xref">17</span></a><span class="xref">)</span>.</p>
			<p>Slovenska družinska medicina je z doseženo visoko ravnijo dela in raziskovanja vodilna na področju Balkana. Svojo vlogo v prostoru nekdanje Jugoslavije širimo preko izobraževalnih in raziskovalnih projektov, kot so bili uvedba specializacije iz družinske medicine v Makedoniji in Črni gori, ki ga je podprla svetovna banka&#160;<span class="xref">(</span><a href=""><span class="xref">33</span></a><span class="xref">)</span>. Preko omenjenih projektov smo posamezniki vključeni kot zunanji eksperti pri nadaljnjem razvoju in analizi stroke na območju nekdanje Jugoslavije&#160;<span class="xref">(</span><a href=""><span class="xref">34</span></a><span class="xref">)</span>.</p>
			<h1><span>4 </span>Podpora raziskovanju na nacionalni ravni</h1>
			<p>Osnovni namen raziskovalnega delovanja je izboljšanje zdravja populacije. Tega se zavedajo tudi raziskovalne agencije, finančni skladi, farmacevtske in druge gospodarske družbe, ki preko razpisov za (so)financiranje spodbujajo raziskovalne in aplikativne projekte. Državno usmeritev v raziskovanje na področju družinske medicine predstavlja:</p>
			<p class="ul"><span>•</span><italic class="em">Podpora sodelovanju v evropskih </italic><italic class="em">projektih.</italic> Kot partnerska institucija smo sodelovali na evropskih projektih, katerih namen je zmanjševanje škode zaradi uživanja alkohola, kot so CHAPAPs, IATPAD in SOPA, projektu PHAMEU, ki je proučeval organizacijo primarnega zdravstva v Evropi, in projektu PREDICT, katerega namen je bil prepoznati napovedne dejavnike depresije&#160;<span class="xref">(</span><a href=""><span class="xref">35</span></a><span class="xref">)</span>.</p>
			<p class="ul"><span>•</span><italic class="em">Pridobitev številnih projektov preko agencije</italic><italic class="em"> za raziskovalno dejavnost Republike Slovenije (ARRS)</italic>, kot so projekt o obremenjenosti zdravnikov družinske medicine&#160;<span class="xref">(</span><a href=""><span class="xref">36</span></a><span class="xref">)</span> in projekti, povezani z izboljšanjem kakovosti dela v družinski medicini na področju vodenja kroničnih bolezni in obravnave starostnikov&#160;<span class="xref">(</span><a href=""><span class="xref">37</span></a><span class="xref">,</span><a href=""><span class="xref">38</span></a><span class="xref">)</span>.</p>
			<p class="ul"><span>•</span><italic class="em">Sodelovanje v projektih Ministrstva </italic><italic class="em">za zdravje</italic> s projektom referenčnih ambulant&#160;<span class="xref">(</span><a href=""><span class="xref">39</span></a><span class="xref">)</span>.</p>
			<p class="ul"><span>•</span><italic class="em">Sodelovanje v projektih </italic><italic class="em">Zdravniške zbornice Slovenije in Zavoda za zdravstveno zavarovanje Slovenije</italic> za prepoznavanje sistemskih rešitev za izboljšanje organizacije zdravstvenega varstva. Sodelovali smo pri oblikovanju na dokazih temelječih standardov in normativov za delo v družinski medicini&#160;<span class="xref">(</span><a href=""><span class="xref">40</span></a><span class="xref">)</span>.</p>
			<p class="ul"><span>•</span><italic class="em">Raziskave v javnem interesu</italic> (npr. o kakovosti, o učinkih nacionalnih projektov, kot je projekt referenčnih ambulant)&#160;<span class="xref">(</span><a href=""><span class="xref">20</span></a><span class="xref">-</span><a href=""><span class="xref">22</span></a><span class="xref">)</span>.</p>
			<h1><span>5 </span>Slovenska akademska družinska medicina v številkah</h1>
			<p>Na katedri za družinsko medicino v Ljubljani in Mariboru so trenutno aktivni 1 redni profesor, 6 izrednih profesorjev, 5 docentov, poleg njih pa še 17 asistentov ter več kot 400 mentorjev, ki kot zunanji sodelavci sodelujejo pri izvajanju pedagoškega dela Poleg temeljnega predmeta »Družinska medicina«, ki poteka od leta 1994 na MF v Ljubljani, zdaj katedri sodelujeta pri izvajanju številnih obveznih predmetov (Primarno zdravstveno varstvo v Ljubljani in Družinska medicina v Mariboru, Sporazumevanje, Stik z bolnikom) ter izbirnih predmetov (Motivacijske tehnike, Raziskave v družinski medicini in Medicina na podeželju in v odmaknjenih krajih)&#160;<span class="xref">(</span><a href=""><span class="xref">41</span></a><span class="xref">)</span>.</p>
			<p>V okviru raziskovalne skupine na MF v Ljubljani in Mariboru nas je registriranih 17 raziskovalcev, ki smo v zadnjih petih letih objavili 87 izvirnih znanstvenih člankov v revijah s faktorjem vpliva, preko 1000 drugih objav in imamo 325 čistih citatov. Mnogi članki in publikacije so nastali v sodelovanju s priznanimi domačimi in tujimi raziskovalci s področja družinske medicine, ostalih kliničnih specialnosti in drugih področij, kot so psihologija sociologija, informatika in drugo.</p>
			<h1><span>6 </span>Ključni uspehi in izzivi družinske medicine</h1>
			<h2><span>6.1 </span>Ključni uspehi družinske medicine na področju raziskovanja in razlogi zanje</h2>
			<p>Med ključne uspehe družinske medicine na področju raziskovanja je potrebno omeniti:</p>
			<p class="ul"><span>•</span>Oblikovanje raziskovalne skupine in mreže raziskovalcev, ki predstavlja most med raziskovalci, vezanimi na akademske institucije, in zdravniki v praksi, ki jih raziskovanje zanima.</p>
			<p class="ul"><span>•</span>Povezovanje z mednarodnim okoljem, ki daje preko sodelovanja v mednarodnih projektih in raziskovalnih skupinah možnost nadaljnjega razvoja ter krepi mesto družinske medicine kot znanstvene, akademske in profesionalne discipline tako doma kot v tujini.</p>
			<p class="ul"><span>•</span>Izboljšanje položaja stroke, ki mu je dal podlago akademski razvoj, je pripomoglo tudi k večjemu interesu mladih, ki si izberejo specializacijo iz družinske medicine za svoj karierni cilj.</p>
			<p class="ul"><span>•</span>Z večjim interesom za družinsko medicino se za stroko vse pogosteje odločajo mladi in sposobni zdravniki, ki imajo željo po raziskovalni in akademski karieri, ki jo začnejo z vpisom na doktorski študij.</p>
			<h2><span>6.2 </span>Izzivi za nadalje razvoj na področju raziskovanja v družinski medicini</h2>
			<h3><span>6.2.1 </span>Mreža raziskovalcev</h3>
			<p>Za izpeljavo raziskovalnih projektov v družinski medicini praviloma potrebujemo sodelovanje zdravnikov iz prakse, ki pomagajo pri zbiranju podatkov. V nastajanju je mreža raziskovalcev oz. raziskovalnih ambulant. Prednost dobro delujoče mreže raziskovalnih ambulant je predvsem v kakovosti zbiranja podatkov, saj so člani mreže dodatno usposobljeni za raziskovalno delo.</p>
			<p>Mreža raziskovalcev povezuje ambulante družinske medicine, ki so glavni vir pridobivanja »realnih« podatkov, hkrati pa tudi mesto izvedbe raziskav v vsakodnevnem kliničnem delu. Zdravniki, ki niso primarno raziskovalci in delajo v praksi, se na ta način postopoma vključujejo v raziskovalno delo in sodelujejo postopoma v vse bolj zahtevnih raziskovalnih projektih. Gre za proces, ko se ambulante postopoma vključujejo v mreže, ki se testirajo na manjših projektih in se povezujejo z drugimi raziskovalnimi projekti. Glavna ovira, s katero se srečujemo pri utrjevanju raziskovalne mreže, je pomanjkanje časa zdravnikov, namenjenega raziskovanju, zaradi vsakodnevnih visokih kliničnih obremenitev in pomanjkanje možnosti nagrajevanja za opravljeno delo. Pri tem ne mislimo le na finančno spodbudo, ampak tudi na druge načine priznanja za prispevek k nekemu delu. Ambulante potrebujejo pouk o izvajanju raziskav, saj postaja pridobivanje kakovostnih raziskovalnih podatkov vse zahtevnejše, zato v prihodnosti lahko pričakujemo tudi neke vrste certifikat usposobljenosti ambulante za vključevanje v raziskave.</p>
			<h3><span>6.2.2 </span>Institut za družinsko medicino</h3>
			<p>Najvišja organizacijska oblika, ki bi zagotovila kadrovske in finančne vire za nadaljnji uspešen razvoj raziskovanja in prenos znanstvenih spoznanj v prakso, je inštitut. Trenutno imamo dobro usposobljene raziskovalce, ki pa jim ob tem, da so pretežno zaposleni v zdravstvenih ustanovah in pretežno delajo za bolnike, zmanjkuje časa za raziskovanje. Nimamo stalnih sodelavcev, ki bi jih pri izvedbi in analizi podatkov potrebovali (npr. zdravstvenoadministrativnega osebja, statistika, informatika…) ter podpore v strokovnjakih, ki jih za vodenje projektov potrebujemo (npr. finančno vodenje projektov).</p>
			<h3><span>6.2.3 </span>Drugi izzivi</h3>
			<p>Pred nami so še številni drugi izzivi, povezani z demografskimi spremembami, razvojem novih tehnologij, spreminjanjem vloge bolnika ter spremembami v sistemu zdravstvenega varstva. V prihodnje se bomo še bolj usmerili k:</p>
			<p class="ul"><span>•</span>raziskovanju problemov, ki se pojavljajo ob vsakodnevnem delu z namenom najti rešitve, ki vodijo k izboljšanju obravnave bolnikov – analizi lastnega dela;</p>
			<p class="ul"><span>•</span>sodelovanju v nacionalnih in mednarodnih raziskavah, ki krepijo sposobnost zdravnikov na področju raziskovanja in spodbujajo prenos novosti v naš prostor;</p>
			<p class="ul"><span>•</span>aktivni vključenosti v mednarodne mreže raziskovalcev in izmenjavi raziskovalcev med raziskovalnimi ustanovami.</p>
			<h1><span>7 </span>Zaključek</h1>
			<p>Slovenska akademska družinska medicina je od svojih začetkov v 90. letih 20. stoletja do danes dosegla izjemen napredek in tako prispevala k razvoju družinske medicine kot klinične vede. V prihodnje je potrebno povezati akademski in klinični razvoj v inštituciji, ki bo delovala na ravni države. Potrebujemo inštitut za družinsko medicino.</p>
		</article>
	</body>
</html>
