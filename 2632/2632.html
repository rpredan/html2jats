<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2632</title>
	</head>
	<body id="x2632" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2632</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, <span class="discipline-en">Human reproduction</span>, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, <span class="discipline-sl">Reprodukcija človeka</span>, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Začetna obravnava bolnice z motnjami v delovanju medeničnega dna</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | november – december 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | November – December 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinika za ginekologijo in perinatologijo, Univerzitetni klinični center Maribor, Maribor, Slovenija</p>
			<p class="aff lang-sl"><span class="ref-aff">2</span> Oddelek za splošno ginekologijo in ginekološko urologijo, Klinika za ginekologijo in perinatologijo, Univerzitetni klinični center Maribor, Maribor, Slovenija</p>
			<p class="aff lang-en"><span class="ref-aff">1</span> Division of Gynecology and Perinatology, University Medical Centre Maribor, Maribor, Slovenia</p>
			<p class="aff lang-en"><span class="ref-aff">2</span> Department of General Gynaecology and Urogynaecology, Clinic for Gynaecology and Perinatology, University Medical Centre Maribor, Maribor, Slovenia</p>
			<p class="label">Korespondenca/Correspondence:</p>
			<p class="correspondence">Tamara Serdinšek, e:&#160;todorovic.tamara@gmail.com</p>
			<p class="label">Ključne besede:</p>
			<p class="keywords lang-sl">motnje v funkciji medeničnega dna; urinska inkontinenca; uroginekologija; zdrs medeničnih organov</p>
			<p class="label">Key words:</p>
			<p class="keywords lang-en">pelvic floor dysfunction; pelvic organ prolapse; urinary incontinence; urogynaecology</p>
			<p class="history">Prispelo: 27. 6. 2017 Sprejeto: 7. 11. 2018</p>
		</sidebar>
		<article>
			<h1 class="title lang-sl">Začetna obravnava bolnice z motnjami v delovanju medeničnega dna</h1>
			<h1 class="title lang-en" lang="en-US">Initial assessment of a female patient with pelvic floor dysfunction</h1>
			<p class="author" lang="en-US"><span class="given-name"><a id="_idTextAnchor000"></a>Tamara</span> <span class="surname">Serdinšek</span>,<sup class="sup">1</sup> <span class="given-name">Igor</span> <span class="surname">But</span><sup class="sup">2</sup></p>
			<h1 class="abs">Izvleček</h1>
			<p class="abs">Uroginekologija se ukvarja z diagnosticiranjem in zdravljenjem motenj v funkciji medeničnega dna. Gre za pogost pojav, s katerim se srečuje vsaj polovica vseh žensk. Simptomi, ki kažejo na disfunkcijo medeničnega dna, so številni. Najpogosteje pa se srečujemo s tistimi, ki jih povzročata urinska inkontinenca in zdrs medeničnih organov (ZMO).</p>
			<p class="abs">Začetna obravnava bolnice z motnjami v funkciji medeničnega dna zajema uroginekološko anamnezo z analizo dnevnika uriniranja, analizo urina ter klinični pregled. Cilj usmerjene uroginekološke anamneze je opredelitev bolničinih glavnih simptomov, njihovega trajanja, značilnosti in vpliva na bolničino kakovost življenja. Nadalje bolnico povprašamo o jakosti teh simptomov, sprožilnih dejavnikih in njihovem začetku. Pomembno je opredeliti količino in vrsto tekočine, ki jo bolnica zaužije čez dan. Prav tako pridobimo celotno ginekološko anamnezo, podatke o spremljajočih boleznih, operacijah in možnih alergijah. Skupaj z anamnezo lahko analiziramo tudi dnevnik uriniranja, ki nam poda pomembne podatke glede frekvence, inkontinenčih epizod, uporabe vložkov, vnosa tekočin in stopnje urgence ter inkontinence v določenem obdobju.</p>
			<p class="abs">Anamnezi sledi klinični pregled, ki je sestavljen iz splošnega statusa, pregleda trebuha in vaginalnega pregleda z oceno stopnje ZMO ter moči mišic medeničnega dna (MMD). Priporočamo, da se za oceno ZMO uporablja Pelvic Organ Prolapse Quantification System (sistem POP-Q) in da se moč MMD ocenjuje z digitalno palpacijo, pri čemer se za opredelitev moči krčenja uporablja bodisi šeststopenjsko oxfordsko lestvico bodisi štiristopenjsko lestvico moči MMD. Zaradi visoke prevalence okužb sečil pri ženskah s simptomi v spodnjih sečilih sta nepogrešljiv del obravnave teh bolnic tudi analiza urina in urinokultura.</p>
			<h1 class="abs">Abstract</h1>
			<p class="abs">Urogynaecology is dedicated to diagnostics and treatment of pelvic floor dysfunction. Pelvic floor dysfunction (PFD) is a common problem that affects at least half of all women. Symptoms associated with it are numerous; however, the most common are urinary incontinence and those of pelvic organ prolapse (POP).</p>
			<p class="abs">The initial assessment of women with PFD consists of urogynaecological history with bladder diary, urine analysis and clinical examination. Focused urogynaecological history identifies the patient’s main symptoms, established their duration, characteristics, and their effect on the patient’s quality of life. The patient should be asked about the severity of their symptoms, their triggers and onset. The amount and the type of fluid consumed during the day should be established. Complete gynaecological history and information regarding concomitant medical issues, previous surgeries and any allergies should also be obtained. The bladder diary can also be analysed, as it provides important information regarding the patient’s frequency, incontinence episodes, pad use, fluid intake, and degree of urgency and incontinence.</p>
			<p class="abs">Clinical examination consists of general assessment, abdominal examination, and vaginal examination with POP and pelvic floor muscle (PFM) assessment. We recommend that POP assessment be performed using the POP Quantification System (POP-Q system) and that digital palpation is used for PFM assessment with contraction strength assessed either according to the six-level Oxford scale or four levels of PFM strength. Because of high prevalence of urinary tract infections in women with lower urinary tract symptoms, urine analysis and urinary culture represent an indispensable part of the initial assessment of these patients.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Serdinšek T, But I. [Initial assessment of a female patient with pelvic floor dysfunction]. Zdrav Vestn. 2018;87(11–12):575–86.</p>
			<p class="doi"><bold class="strong">DOI:</bold> 10.6016/ZdravVestn.2632</p>
			<h1><span>1 </span>Uvod</h1>
			<p>Uroginekologija je subspecialistična dejavnost na področju ginekologije, ki se ukvarja z diagnosticiranjem in zdravljenjem žensk z motnjami v funkciji medeničnega dna&#160;<span class="xref">(1,2)</span>. Te motnje so pogoste, saj se z njimi srečuje kar polovica vseh žensk, vendar jih večina ne poišče zdravniške pomoči, bodisi zaradi občutka sramu bodisi zaradi prepričanja, da so omenjene težave normalna posledica staranja&#160;<span class="xref">(1)</span>. Motnje v funkciji medeničnega dna se lahko kažejo s številnimi simptomi, med katerimi se v uroginekoloških ambulantah najpogosteje srečujemo z urinsko inkontinenco (UI) in zdrsom medeničnih organov (ZMO). Ti dve stanji se pogosto pojavljata skupaj, med dejavniki, ki vplivajo na njun nastanek, pa se v literaturi najpogosteje omenjajo vaginalni porod, vsakodnevno dvigovanje težkih bremen, kronični kašelj v sklopu kronične obstruktivne pljučne bolezni, hudo zaprtje in debelost ter menopavza in pomanjkanje estrogena&#160;<span class="xref">(1)</span>.</p>
			<p>Podrobno kot na drugih področjih medicine sta anamneza in klinični pregled temelja začetne obravnave bolnice, saj nam nudita pomembne podatke o bolničinih težavah in nas usmerita v nadaljnjo diagnosticiranje in zdravljenje. Po priporočilih 5. Mednarodnega posveta o inkontinenci (<italic class="em">angl</italic><italic class="em">.</italic> International Consultation on Incontinence, ICI) začetno obravnavo bolnice z motnjami v funkciji medeničnega dna predstavljajo anamneza z dnevnikom uriniranja ali brez njega, analiza urina in klinični pregled&#160;<span class="xref">(3)</span>.</p>
			<p>Namen članka je opisati epidemiologijo motenj v funkciji medeničnega dna v Sloveniji ter predstaviti osnovna načela začetne obravnave teh bolnic. Nadalje bomo na kratko opisali tudi nekatere dodatne preiskave, ki se običajno izvajajo v sklopu nadaljevalne uroginekološke obravnave (npr. uroginekološka ultrazvočna preiskava, test z vložkom, stresni test, test s palčko itd.). Druge specializirane uroginekološke preiskave (pretočne meritve urina, urodinamske preiskave) presegajo namen tega prispevka in jih zato ne bomo obravnavali. Pri tem je potrebno poudariti, da ta članek ne predstavlja smernic za začetno obravnavo bolnic z motnjami v delovanju medeničnega dna, temveč le opis možnega diagnostičnega postopka.</p>
			<h1><span>2 </span>Epidemiologija motenj v funkciji medeničnega dna v Sloveniji</h1>
			<p>Kot smo že omenili, so motnje v funkciji medeničnega dna zelo razširjen zdravstveni problem, ki prizadene približno polovico vseh žensk&#160;<span class="xref">(1)</span>. Čeprav obstajajo velike razlike med posameznimi raziskavami s tega področja, znaša prevalenca UI v svetovnem merilu med 24 % in 45 %. Pri tem je znano, da imajo belke precej višjo prevalenco stresne UI kot ženske črnskega ali azijskega porekla ter da igra genetska komponentna zelo pomembno vlogo pri nastanku UI. Nosečnost, vaginalni porod, instrumentalni porod in višja porodna teža otroka so prav tako dejavniki tveganja za pojav UI, vendar moč njihove povezave s starostjo ženske upada. Tudi telesna teža, fizično delo in diabetes vplivajo na nastanek UI, medtem ko histerektomija ostaja le možni dejavnik tveganja za UI&#160;<span class="xref">(4)</span>.</p>
			<p>Prevalenca ZMO v svetu se ocenjuje na približno 10 %&#160;<span class="xref">(4,5)</span>. Do dve tretjini žensk ima znake ZMO pri ginekološkem pregledu, vendar jih ima le 10–20 % simptome. V splošni ženski populaciji se tveganje, da bo ženska zaradi ZMO potrebovala kirurški poseg, ocenjuje na 11 % (razpon 5–19 %)&#160;<span class="xref">(6)</span>. Glede na rezultate trenutno dostopnih raziskav porod in histerektomija povečata tveganje za ZMO, medtem ko sta vaginalna histerektomija in histerektomija, izvedena zaradi ZMO, najmočnejša dejavnika tveganja za ponovno operacijo medeničnega dna&#160;<span class="xref">(1)</span>.</p>
			<p>V Sloveniji imamo na voljo le malo podatkov o prevalenci motenj v funkciji medeničnega dna. Enega najbolj reprezentativnih pogledov v to področje nam daje presečna raziskava iz leta 2013, ki je vključila 100 zdravnikov družinske medicine in 50 opredeljenih bolnikov vsakega od teh zdravnikov, ki so zaporedno prišli na obravnavo v ordinacijo. Več kot dve tretjini zdravnikov (68 %) in 3057 njihovih bolnikov (88,9 %) je sodelovalo v raziskavi. Prevalenca UI pri vseh bolnikih je znašala 30,6 % (39,3 % pri ženskah in 14,1 % pri moških). Najpogostejša vrsta UI je bila mešana (69,6 %), sledili sta ji stresna (16,8 %) in urgentna UI (13,6 %). Simptome urgence je navajalo 35,2 % vseh bolnikov, pri čemer je bila urgenca statistično značilno pogostejša pri ženskah kot pri moških (40,6 % in 24,8 %)&#160;<span class="xref">(7)</span>. Nadalje je manjša raziskava iz leta 2017 ugotovila, da UI vpliva na številna življenjska področja Slovenk, najpogosteje na njihovo telesno dejavnost in družabno življenje. Pri tem je 27 % žensk poudarilo, da UI negativno vpliva na skoraj vsa področja njihovega življenja, vključno s telesno dejavnostjo, družabnim in spolnim življenjem&#160;<span class="xref">(8)</span>. Podatkov o pogostosti in bremenu ZMO v slovenskem prostoru trenutno še nimamo.</p>
			<h1><span>3 </span>Uroginekološka anamneza in dnevnik uriniranja</h1>
			<p>Anamnezo pri bolnici z motnjami v delovanju medeničnega dna lahko razdelimo v usmerjeno in splošno anamnezo.</p>
			<h2><span>3.1 </span>Usmerjena anamneza</h2>
			<p>Namen usmerjene uroginekološke anamneze je&#160;<span class="xref">(1,2)</span>:</p>
			<p class="ul"><span>•</span>opredeliti bolničine vodilne simptome,</p>
			<p class="ul"><span>•</span>opredeliti njihovo trajanje in značilnosti,</p>
			<p class="ul"><span>•</span>ugotoviti njihov vpliv na bolničino kakovost življenja.</p>
			<p>Definicije nekaterih najpogostejših uroginekoloških simptomov, kot jih predlagata Mednarodna zveza za kontinenco (<italic class="em">angl.</italic> International Continence Society, ICS) in Mednarodna uroginekološka zveza (<italic class="em">angl.</italic> International Urogynecological Association, IUGA), so prikazane v <span class="ref-table">Tabel</span><span class="ref-table">i 1</span>&#160;<span class="xref">(9)</span>, v osnovi pa jih lahko razdelimo v štiri skupine&#160;<span class="xref">(2,10)</span>:</p>
			<div>
				<div id="_idContainer002" class="table-wrapper">
					<p class="caption"><bold class="blue">Tabela 1:</bold> Definicije nekaterih najpogostejših simptomov bolnic z uroginekološkimi težavami po IUGA/ICS.</p>
					<table id="table001" class="table">
						<colgroup>
							<col />
							<col />
						</colgroup>
						<thead>
							<tr class="table">
								<td class="table th">
									<p class="tbl-fig_th">Simptom</p>
								</td>
								<td class="table th">
									<p class="tbl-fig_th">Definicija</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Frekvenca</p>
								</td>
								<td class="table tr">
									<p>Povečano število mikcij v dnevnem času glede na predhodno običajno število. Normalno število mikcij podnevi naj bi sicer bilo med 4 in 7.</p>
								</td>
							</tr>
							<tr class="table">
								<td class="table tr">
									<p>Nokturija</p>
								</td>
								<td class="table tr">
									<p>Prekinitev spanca enkrat ali več na noč zaradi potrebe po uriniranju. Pred in za vsako epizodo nočne mikcije je epizoda spanja.</p>
								</td>
							</tr>
							<tr class="table">
								<td class="table tr">
									<p>Urgenca</p>
								</td>
								<td class="table tr">
									<p>Občutek nenadne, močne potrebe po uriniranju.</p>
								</td>
							</tr>
							<tr class="table">
								<td class="table tr">
									<p>Urinska inkontinenca</p>
								</td>
								<td class="table tr">
									<p>Simptom nehotenega uhajanja urina. V grobem ločimo stresno (uhajanje urina ob naporu, telesni dejavnosti, kašljanju ali kihanju), urgentno (uhajanje urina v povezavi z občutkom urgence – glej definicijo zgoraj) in mešano UI (uhajanje urina v povezavi z občutkom urgence in ob naporu, telesni dejavnosti, kašljanju ali kihanju).</p>
								</td>
							</tr>
							<tr class="table">
								<td class="table tr">
									<p>Dizurija</p>
								</td>
								<td class="table tr">
									<p>Pekoč ali neprijeten občutek med uriniranjem.</p>
								</td>
							</tr>
							<tr class="table">
								<td class="table tr">
									<p>Prekomerna aktivnost sečnega mehurja</p>
								</td>
								<td class="table tr">
									<p>Prisotnost urgence, ki jo običajno spremljata tudi frekvenca ali nokturija, z urgentno urinsko inkontinenco ali brez nje, ob odsotnosti okužb sečil ali druge očitne patologije.</p>
								</td>
							</tr>
							<tr class="table">
								<td class="table tr">
									<p>Retenca urina</p>
								</td>
								<td class="table tr">
									<p>Nezmožnost odvajanja vode kljub znatnemu naporu.</p>
								</td>
							</tr>
							<tr class="table">
								<td class="table tr">
									<p>Obotavljanje (<italic class="light">angl.</italic> hesitancy)</p>
								</td>
								<td class="table tr">
									<p>Zakasnitev v pričetku odvajanja vode.</p>
								</td>
							</tr>
							<tr class="table">
								<td class="table tr">
									<p>Tanek curek (<italic class="light">angl.</italic> slow stream)</p>
								</td>
								<td class="table tr">
									<p>Počasnejši curek urina v primerjavi s prejšnjimi mikcijami ali v primerjavi z drugimi osebami.</p>
								</td>
							</tr>
							<tr class="table">
								<td class="table tr">
									<p>Intermitentno uriniranje</p>
								</td>
								<td class="table tr">
									<p>Pretok urina, ki se ustavi in začne enkrat ali več kot enkrat med uriniranjem.</p>
								</td>
							</tr>
							<tr class="table">
								<td class="table tr">
									<p>Izboklina/izbočenje nožnice (<italic class="light">angl</italic><italic class="light">.</italic> vaginal bulging)</p>
								</td>
								<td class="table tr">
									<p>Občutek izbokline ali pritiska navzdol skozi vhod v nožnico. Bolnica lahko pove, da lahko ali zatipa izboklino ali pa jo z ogledalom celo vidi.</p>
								</td>
							</tr>
							<tr class="table">
								<td class="table tr">
									<p>Občutek pritiska v mali medenici (<italic class="light">angl. </italic>pelvic pressure)</p>
								</td>
								<td class="table tr">
									<p>Občutek teže ali pritiska navzdol v suprapubičnem predelu ali v mali medenici.</p>
								</td>
							</tr>
							<tr class="table">
								<td class="table tr">
									<p>Krvavitev, izcedek, vnetje ob ZMO</p>
								</td>
								<td class="table tr">
									<p>Navajanje krvavitve, izcedka ali vnetja kot posledice ulceracije zaradi ZMO.</p>
								</td>
							</tr>
							<tr class="table">
								<td class="table tr">
									<p>Disparevnija</p>
								</td>
								<td class="table tr">
									<p>Vztrajajoča ali ponavljajoča se bolečina ali nelagodje, povezano z vaginalnimi spolnimi odnosi, bodisi pri poskusu penetracije bodisi pri popolni penetraciji. Ločimo površinsko (pojav bolečine ali nelagodja na ravni vstopa v nožnico) in globoko disparevnijo (pojav bolečine ali nelagodja na ravni sredine ali zgornjega dela nožnice). V tem kontekstu ločimo še prekinitev spolnega odnosa kot nezmožnost vaginalne penetracije zaradi obstrukcije.</p>
								</td>
							</tr>
							<tr class="table">
								<td class="table tr">
									<p>Analna inkontinenca</p>
								</td>
								<td class="table tr">
									<p>Nehoteno uhajanje vetrov ali blata.</p>
								</td>
							</tr>
							<tr class="table">
								<td class="table tr">
									<p>Fekalna inkontinenca</p>
								</td>
								<td class="table tr">
									<p>Nehoteno uhajanje blata.</p>
								</td>
							</tr>
						</tbody>
					</table>
				</div>
			</div>
			<p class="ol"><span>1.</span>Simptomi spodnjih sečil: frekvenca, uriniranje ponoči (nokturija), urgenca, inkontinenca, tanek curek urina, napenjanje ob mokrenju, občutek nepopolnega izpraznjenja mehurja, bolečina ob uriniranju, bolečina v področju sečnice in hematurija (le te moramo jo vedno natančno diagnostično ovrednotiti). Nekateri avtorji simptome s področja spodnjih sečil delijo na simptome motenj shranjevanja urina (<italic class="em">angl.</italic> storage symptoms), kamor sodijo frekvenca, nokturija, urgenca, kontinuirano uhajanje vode, urgentna in stresna urinska inkontinenca, in simptome odvajanja vode (brez motenj) (<italic class="em">angl.</italic> voiding symptoms), kamor sodijo obotavljanje, napenjanje ob uriniranju, tanek ali prekinjen curek urina. Dodatno ločijo še postmikcijske simptome, kamor sodijo občutek nepopolnega izpraznjenja mehurja ali postmikcijsko uhajanje vode po kapljicah (<italic class="em">angl.</italic> post-micturition dribbling).</p>
			<p class="ol"><span>2.</span>Simptomi ZMO: občutek izbokline v nožnici, pekoč občutek ali občutek nelagodja v genitalnem predelu, težave z odvajanjem vode ali blata.</p>
			<p class="ol"><span>3.</span>Simptomi s področja črevesja: analna inkontinenca, fekalna inkontinenca, fekalna urgenca in urgentna inkontinenca za blato, zaprtje, občutek nepopolnega izpraznjenja pri odvajanju blata.</p>
			<p class="ol"><span>4.</span>Simptomi s področja spolnosti: disparevnija, anorgazmija, občutek suhe nožnice, urinska ali fekalna inkontinenca med spolnim odnosom ipd.</p>
			<p>Predvsem pri simptomih inkontinence (tako urinske kot fekalne) je potrebno pri bolnici ugotoviti jakost simptomov, sprožilne dejavnike, čas nastanka in trajanje simptomov ter opredeliti število inkontinenčnih epizod na dan&#160;<span class="xref">(2,11)</span>. Pri tem so nam lahko v veliko pomoč standardizirani vprašalniki, na podlagi katerih lažje opredelimo obseg in značilnosti bolničinih težav&#160;<span class="xref">(12,13)</span>. Primeri takšnih vprašalnikov sta Pelvic Floor Distress Inventory (PFDI) in Pelvic Floor Impact Questionnaire (PFIQ)&#160;<span class="xref">(13)</span>.</p>
			<p>Opredelimo dnevni vnos tekočin in vrsto tekočine, ki jo bolnica zaužije, saj lahko na primer alkohol in kofein poslabšata simptome prekomerno aktivnega sečnega mehurja&#160;<span class="xref">(2,10)</span>. Pomembna je tudi informacija o odvajanju blata, morebitnem zaprtju in vnosu hrane&#160;<span class="xref">(1,12)</span>. Vzamemo tudi kompletno ginekološko anamnezo, vključno s številom in načini porodov. Pri mlajših ženskah je potrebno opredeliti, ali bi želele morda v prihodnosti še zanositi, saj je ta podatek pomemben pri odločitvi o metodah kirurškega zdravljenja ZMO&#160;<span class="xref">(2,10)</span>. Bolnice, ki navajajo motnje s področja spolnosti in odvajanja blata, je smiselno napotiti tudi k ustreznim specialistom s tega področja.</p>
			<h2><span>3.2 </span>Splošna anamneza</h2>
			<p>Pri splošni anamnezi bolnico povprašamo o spremljajočih boleznih in dosedanjih operacijah. Na delovanje medeničnega dna lahko vplivajo operacije na ledvenem delu hrbtenice, radikalna histerektomija, posegi na rektumu, simpatektomija in druge kompleksne operacije v predelu medenice. Pomembni so podatki o morebitnih obsevanjih ter spremljajočih in dosedanjih boleznih s poudarkom na diabetesu mellitusu, srčnem popuščanju, ledvičnih boleznih in astmi. Posebej se osredotočimo tudi na nevrološko anamnezo in bolnico vprašamo o morebitnem občutku mravljinčenja v udih, senzoričnih izpadih, multipli sklerozi, parkinsonizmu, poškodbah hrbtenjače, spini bifidi, cerebrovaskularnih inzultih, sindromu kavde ekvine itd.&#160;<span class="xref">(2,10)</span> Pridobimo podatke o dosedanjih poškodbah ter zdravilih, ki jih bolnica jemlje in bi lahko vplivala na pojav motenj v delovanju medeničnega dna (na primer morebitno jemanje zaviralcev adrenergičnih receptorjev alfa, diuretikov, sedativov, hipnotikov, anksiolitikov, mišičnih relaksantov, antimuskarinikov ali simpatikomimetikov)&#160;<span class="xref">(1,2,10,12)</span>. Na koncu bolnico vedno povprašamo o morebitnih alergijah na zdravila.</p>
			<p>Dodatno pozornost moramo med anamnezo nameniti predvsem starejšim bolnicam, saj britanski Nacionalni inštitut za odličnost v zdravju in negi (<italic class="em">angl.</italic> National Institute for Health and Care Excellentce, NICE) pri bolnicah nad 75 let starosti s številnimi spremljajočimi boleznimi priporoča še oceno mentalnega statusa, ker lahko tako optimiziramo njihovo oskrbo in zdravljenje. V ta namen lahko uporabimo standardizirana vprašalnika Abbreviated Mental Test Score (AMTS) ali Mini Mental State Examination (MMSE)&#160;<span class="xref">(10)</span>. Oceno kognitivne funkcije pri starejših bolnicah priporoča tudi ICI&#160;<span class="xref">(11)</span>.</p>
			<h2><span>3.3 </span>Dnevnik uriniranja</h2>
			<p>Dnevnik uriniranja zajema podatke o frekvenci in času posameznikovih epizod uriniranja, inkontinenčnih epizodah, uporabi vložkov, vnosu tekočine ter stopnji urgence in inkontinence v obdobju najmanj 24 ur. Kot tak nam je lahko lahko v veliko pomoč pri začetni obravnavi UI in pri spremljanju uspeha zdravljenja. ICI priporoča dnevnik uriniranja z namenom pridobiti objektivne podatke in z namenom objektivizirati bolničina opazovanja med obdobjem vodenja dnevnika, saj nam lahko zapisi v dnevniku razkrijejo nepravilne vzorce uriniranja. Optimalno trajanje dnevnika uriniranja še ni določeno, večinoma se z namenom povečanja stopnje sodelovanja bolnic poslužujemo tridnevnega dnevnika, pri atipičnih vzorcih uriniranja pa lahko včasih potrebujemo tudi 7-dnevni dnevnik uriniranja&#160;<span class="xref">(11)</span>.</p>
			<h1><span>4 </span>Analiza urina in urinokultura</h1>
			<p>Večina trenutno veljavnih smernic priporoča analizo urina v začetni obravnavi bolnic s simptomi spodnjih sečil&#160;<span class="xref">(7,10)</span>. Zaradi visoke prevalence okužb sečil pri teh bolnicah bi morali izvesti analizo urina in potencialno tudi urinokulturo že pred pričetkom vsake obravnave. Če za analizo urina porabljamo hitre teste s palčko (<italic class="em">angl.</italic> dipsticks), se moramo zavedati njihove nizke občutljivosti (29 %) in visoke specifičnosti (99 %) v odkrivanju okužb sečil, pri čemer njihova pozitivna in negativna napovedna vrednost znašata 82 % in 92 %&#160;<span class="xref">(10)</span>.</p>
			<h1><span>5 </span>Klinični pregled</h1>
			<p>Natančen klinični pregled dopolnjuje uroginekološko anamnezo in nam pomaga postavili delovno diagnozo&#160;<span class="xref">(1,2)</span>. Sestavljen je iz splošne preiskave, ginekološkega pregleda, ocene moči mišic medeničnega dna (MMD) in ocene stopnje ZMO.</p>
			<h2><span>5.1 </span>Splošna preiskava in ginekološki pregled</h2>
			<p>Med splošno preiskavo izmerimo bolničino telesno višino in težo ter izračunamo indeks telesne mase&#160;<span class="xref">(11)</span>. Nadaljujemo s pregledom trebuha, pri katerem lahko vidimo brazgotine po operacijah, pri palpaciji trebuha lahko zatipamo zelo povečan mehur (pri volumnu nad 300 ml) ali večje tvorbe v mali medenici&#160;<span class="xref">(10,11)</span>.</p>
			<p>Sledi ginekološki pregled, ki se začne z inspekcijo zunanjega spolovila in zunanjega ustja sečnice, pri čemer lahko vidimo določene prirojene ali pridobljene anomalije spodnjih sečil&#160;<span class="xref">(1,10,11,14)</span>. Tipna sprememba pod sečnico, občutljivo na palpacijo, lahko pomeni divertikel sečnice&#160;<span class="xref">(11)</span>. Oceniti je potrebno stanje vaginalnega epitela. Tanek epitel z izgubo prečnih brazd v spodnjih dveh tretjinah nožnice je značilen za genitourinarni sindrom v menopavzi (<italic class="em">angl.</italic> genitourinary syndrome of menopause, GSM). Pri GSM lahko opazimo tudi drobne, mehke, gladke, krhke izrastke vzdolž robu zunanjega ustja sečnice (karunkule)&#160;<span class="xref">(11)</span>.</p>
			<p>Pri bimanualni palpaciji lahko zatipamo morebitne tvorbe v mali medenici&#160;<span class="xref">(1,10,14)</span>. Večje medenične tvorbe (na primer miomi) lahko povzročijo simptome spodnjih sečil&#160;<span class="xref">(11,14)</span>. V primeru potrebe po oceni statike zadnje stene nožnice ali v primeru anamneze zaprtja, krvi na blatu, prolapsa rektuma ali fekalne inkontinence naredimo tudi rektalni pregled&#160;<span class="xref">(11)</span>.</p>
			<h2><span>5.2 </span>Ocena moči mišic medeničnega dna</h2>
			<p>V skladu s priporočili NICE je potrebno predvsem pred napotitvijo bolnice na nadzorovani trening MMD določiti tudi moč teh mišic, čeprav ni dokazov, da bi to vplivalo na izid zdravljenja&#160;<span class="xref">(10)</span>. ICI pa priporoča določanje moči MMD pri vseh bolnicah v sklopu začetne obravnave&#160;<span class="xref">(11)</span>.</p>
			<p>Moč MMD lahko določimo z digitalno palpacijo, elektromiografijo (EMG) ali perineometrijo. Za začetno obravnavo bolnice je najprimernejša metoda digitalna palpacija. Moč kontrakcije mišic lahko opredelimo s šeststopenjsko oxfordsko lestvico (0 = brez kontrakcije, 1 = trzljaj, 2 = šibka kontrakcija, 3 = srednje močna kontrakcija, 4 = močna kontrakcija, 5 = zelo močna kontrakcija) ali pa s štiristopenjskim sistemom določanja moči MMD, kot ga opredeljuje ICI&#160;<span class="xref">(10,11)</span>:</p>
			<p class="ul"><span>•</span>Normalne MMD: mišice, ki se lahko hoteno in nehoteno skrčijo in sprostijo.</p>
			<p class="ul"><span>•</span>Čezmerno aktivne MMD: mišice, ki se ne sprostijo oziroma se še dodatno skrčijo, ko je relaksacija funkcionalno potrebna (na primer med uriniranjem ali defekacijo).</p>
			<p class="ul"><span>•</span>Premalo aktivne MMD: mišice, ki se ne morejo hoteno skrčiti, ko je to potrebno.</p>
			<p class="ul"><span>•</span>Nefunkcionalne MMD: mišice, pri katerih ne zatipamo nobene kontrakcije ali relaksacije.</p>
			<h2><span>5.3 </span>Ocena stopnje zdrsa medeničnih organov</h2>
			<p>Za določitev stopnje ZMO poznamo več različnih klasifikacij, v današnjem času pa za najbolj objektiven in standardiziran sistem ocenjevanja statike medeničnih organov velja Pelvic Organ Prolapse Quantification System (sistem POP-Q). Sistem POP-Q je hkrati tudi edina takšna klasifikacija, katere uporabo sta odobrili Ameriško uroginekološko združenje (<italic class="em">angl.</italic> American Urogynecological Society, AUGS) in Združenje ginekoloških kirurgov (<italic class="em">angl.</italic> Society of Gynecologic Surgeons). Temelji na merjenju natančno določenih šestih anatomskih točk in treh razdalj v srednji liniji. Oceno izvedemo tako, da je bolnica v litotomijskem položaju in ima prazen mehur&#160;<span class="xref">(11,16)</span>. Pri preiskavi določimo anatomski položaj šestih točk z merjenjem razdalje v centimetrih med posamezno točko in referenčno točko, ki jo predstavlja himen. Če se točka nahaja nad oziroma proksimalno od himena, je njena vrednost negativna, če je pod oziroma distalno od njega, pa pozitivna. Kolikor se točka nahaja na ravni himena, je njena vrednost enaka nič. Anatomske točke, ki jih določamo, so naslednje (<span class="ref-fig">Slik</span><span class="ref-fig">a 1</span>)&#160;<span class="xref">(17)</span>:</p>
			<div>
				<div id="_idContainer004" class="figure-wrapper">
					<p><img src="2632-web-resources/image/zdravvestn-2632-sl-01.png" alt="" /></p>
					<p class="caption"><bold class="blue">Slika</bold><bold class="blue"> 1:</bold> Prikaz šestih točk (Aa, Ba, C, D, Ap in Bp) ter treh razdalj (genitalni hiatus – gh, dolžina perineja – pb, celotna dolžina nožnice – tvl), ki se določajo pri POP-Q sistemu&#160;<span class="xref">(17)</span>. </p>
				</div>
			</div>
			<p class="ul"><span>•</span>Na sprednji steni nožnice:</p>
			<p class="sub-ul"><span>•</span>Točka Aa: točka, ki se nahaja v srednji liniji sprednje stene nožnice 3 cm proksimalno od zunanjega ustja sečnice in bi naj anatomsko ustrezala uretrovezikalnemu spoju. Po definiciji je razpon položaja točke Aa glede na himen od - 3 cm do + 3 cm.</p>
			<p class="sub-ul"><span>•</span>Točka Ba: točka, ki predstavlja najbolj distalni del katerega koli dela sprednje stene nožnice od sprednjega nožničnega svoda oziroma krna nožnice do točke Aa. Po definiciji se takrat, ko ni prisotnega ZMO, točka Ba nahaja na - 3 cm.</p>
			<p class="ul"><span>•</span>Na vrhu nožnice:</p>
			<p class="sub-ul"><span>•</span>Točka C: predstavlja bodisi najbolj distalni del materničnega vratu bodisi vodilni del krna nožnice pri bolnicah po totalni histerektomiji.</p>
			<p class="sub-ul"><span>•</span>Točka D: predstavlja položaj zadnjega nožničnega svoda pri ženski, ki še ima maternični vrat, pri bolnicah po totalni histerektomiji pa je ne določamo. V sistem je vključena z namenom razlikovati med ZMO zaradi slabosti ravni I podpore (sakrouterini ligamenti in parametriji) od elongacije materničnega vratu. Kadar je položaj točke C precej bolj pozitiven kot položaj točke D, to nakazuje na elongacijo materničnega vratu.</p>
			<p class="ul"><span>•</span>Na zadnji steni nožnice:</p>
			<p class="sub-ul"><span>•</span>Točka Ap: točka, ki se nahaja v srednji liniji zadnje stene nožnice 3 cm proksimalno od himena. Po definiciji je razpon položaja točke Ap glede na himen od - 3 cm do + 3 cm.</p>
			<p class="sub-ul"><span>•</span>Točka Bp: točka, ki predstavlja najbolj distalni del katerega koli dela zadnje stene nožnice od zadnjega forniksa oziroma krna nožnice do točke Ap. Po definiciji se v odsotnosti prolapsa točka Bp nahaja na - 3 cm.</p>
			<p>Poleg teh šestih točk se pri sistemu POP-Q izmerijo še tri razdalje – genitalni hiatus (gh), dolžina presredka (<italic class="em">angl.</italic><italic class="em"> </italic>perineal body, pb) in celotna dolžina nožnice (<italic class="em">angl.</italic> total vaginal lenght<italic class="em">, </italic>tvl). Razdalja <italic class="em">gh</italic> se meri od sredine zunanjega ustja sečnice do zadnjega dela himena v srednji liniji, <italic class="em">pb</italic> pa od zadnjega roba genitalnega hiatusa do sredine analne odprtine. Celotna dolžina nožnice (<italic class="em">tvl</italic>) je največja globina nožnice v normalnem položaju. Vrednosti <italic class="em">gh, pb in tvl</italic> se izražajo v centimetrih in nimajo pozitivnega oziroma negativnega predznaka, saj izražajo razdaljo in ne relativnega položaja glede na himen&#160;<span class="xref">(17)</span>. Vse komponente sistema POP-Q, razen <italic class="em">tvl</italic>, določamo ob bolničinem maksimalnem napenjanju oziroma izvajanju Valsalvinega manevra&#160;<span class="xref">(16,17)</span>. Ko imamo vse meritve, jih lahko navedemo bodisi v zaporedju bodisi v obliki tabele 3 × 3 (<span class="ref-table">Tabel</span><span class="ref-table">a 2</span>). Na podlagi meritev pri bolnici določimo tudi stopnjo ZMO&#160;<span class="xref">(11,17)</span>:</p>
			<div>
				<div id="_idContainer005" class="table-wrapper">
					<p class="caption"><bold class="blue">Tabela 2:</bold> Prikaz tabele za vnos podatkov o oceni ZMO po POP-Q sistemu.</p>
					<table id="table002" class="table">
						<colgroup>
							<col />
							<col />
							<col />
						</colgroup>
						<tbody>
							<tr class="table">
								<td class="table tr">
									<p class="center">Aa</p>
									<p class="center">(sprednja stena)</p>
								</td>
								<td class="table tr">
									<p class="center">Ba</p>
									<p class="center">(sprednja stena)</p>
								</td>
								<td class="table tr">
									<p class="center">C</p>
									<p class="center">(maternični vrat/krn nožnice)</p>
								</td>
							</tr>
							<tr class="table">
								<td class="table tr">
									<p class="center">gh</p>
									<p class="center">(genitali hiatus)</p>
								</td>
								<td class="table tr">
									<p class="center">pb</p>
									<p class="center">(perinealno telo)</p>
								</td>
								<td class="table tr">
									<p class="center">tvl</p>
									<p class="center">(celotna dolžina nožnice)</p>
								</td>
							</tr>
							<tr class="table">
								<td class="table tr">
									<p class="center">Ap</p>
									<p class="center">(zadnja stena)</p>
								</td>
								<td class="table tr">
									<p class="center">Bp</p>
									<p class="center">(zadnja stena)</p>
								</td>
								<td class="table tr">
									<p class="center">D</p>
									<p class="center">(zadnji svod nožnice)</p>
								</td>
							</tr>
						</tbody>
					</table>
				</div>
			</div>
			<p class="ul"><span>•</span>Stopnja 0: Brez vidnega zdrsa medeničnih organov.</p>
			<p class="ul"><span>•</span>Stopnja I: Najbolj distalen del zdrsa je več kot 1 cm nad ravnijo himena.</p>
			<p class="ul"><span>•</span>Stopnja II: Najbolj distalen del zdrsa je 1 cm ali manj distalno ali proksimalno od ravni himena.</p>
			<p class="ul"><span>•</span>Stopnja III: Najbolj distalen del zdrsa je več kot 1 cm pod ravnijo himena, vendar prodira največ 2 cm manj, kot je celotna dolžina nožnice.</p>
			<p class="ul"><span>•</span>Stopnja IV: Popolna everzija celotne dolžine spodnjih spolovil.</p>
			<p>Posebnost sistema POP-Q je, da se njegova terminologija izogiba uporabi oznak, kot so na primer cisto- ali rektokela&#160;<span class="xref">(16,17)</span>. Tako se namesto teh izrazov raje uporabljata izraza zdrs sprednje oziroma zadnje stene nožnice&#160;<span class="xref">(17)</span>. Sistem odlikuje dobra ponovljivost, čeprav je njegova zanesljivost odvisna od izkušenj preiskovalca in morda tudi sodelovanja bolnice&#160;<span class="xref">(18)</span>. Sama izvedba preiskave nam ne vzame veliko časa – glede na rezultate raziskav naj bi jo izkušen preiskovalec izvedel v povprečno dveh minutah, neizkušen pa v okviru štirih minut&#160;<span class="xref">(11,16)</span>. Poleg uporabe pri diagnosticiranju je primeren tudi za ugotavljanje ocene stanja po kirurških posegih zaradi ZMO ali za spremljanje napredovanja ZMO&#160;<span class="xref">(11)</span>.</p>
			<h1><span>6 </span>Druga uroginekološka diagnostična orodja</h1>
			<p>Med obravnavo bolnice z motnjami v delovanju medeničnega dna v uroginekološki ambulanti imamo na voljo še nekatera dodatna uroginekološka diagnostična orodja, na primer uroginekološka ultrazvočna preiskava, test s palčko, stresni test in test z vložkom. Le-ti presegajo namen začetne obravnave takšne bolnice, zato jih opisujemo le na kratko.</p>
			<h2><span>6.1 </span>Uroginekološka ultrazvočna preiskava</h2>
			<p>Čeprav ultrazvočna preiskava ni del začetne obravnave bolnice z motnjami v delovanju medeničnega dna, gre za izjemno hitro razvijajoče se področje uroginekologije. Sami začetki uroginekološke ultrazvočne preiskave v obravnavi UI segajo v leto 1980. Z uporabo različnih pristopov (transabdominalnega, transvaginalnega, transrektalnega, perinealnega ali transuretralnega) si lahko prikažemo sečnico, vrat mehurja, zgornja rodila, določimo preostalo količino urina (<italic class="em">angl.</italic> post-voiding residual, PVR), izmerimo debelino stene mehurja in ocenimo anatomijo ter funkcijo MMD. Po operaciji lahko ultrazvočno preiskavo uporabimo za ugotavljanje položaja različnih mrežic in trakov&#160;<span class="xref">(12,19)</span>. Največji pomanjkljivosti uroginekološke ultrazvočne preiskave sta pomanjkanje standardizacije in enotne terminologije&#160;<span class="xref">(19)</span>. ICI trenutno ne priporoča uroginekološke ultrazvočne preiskave v začetni obravnavi bolnic, se pa priporoča pri bolnicah s kompleksno ali rekurentno UI in/ali ZMO&#160;<span class="xref">(7)</span>. Po smernicah NICE naj bi se uporaba uroginekološke ultrazvočne preiskave v začetni obravnavi bolnice omejila samo na določanje PVR&#160;<span class="xref">(10)</span>.</p>
			<p>PVR lahko določimo na več načinov: klinično s palpacijo preko trebušne stene v primeru večjih količin urina, s kateterizacijo sečnega mehurja ali ultrazvočno (s klasično transvaginalno ultrazvočno preiskavo oziroma uporabo ultrazvočnega merilca zastojnega urina v mehurju)&#160;<span class="xref">(10,11)</span>. S klasično transvaginalno ultrazvočno preiskavo lahko PVR enostavno izračunamo po enačbi<italic class="em"> volumen [ml</italic><italic class="em">] = (širina x globina x višina) × 0,7</italic>. Ultrazvočni merilci zastojnega urina v mehurju so sicer natančnejši od klasične transvaginalne ultrazvočne preiskave, uporablja pa jih lahko tudi zdravstveno osebje, ki ni vešče izvedbe ultrazvoka&#160;<span class="xref">(15)</span>. PVR pod 50 ml nakazuje na primerno izpraznjevanje mehurja, nad 200 ml pa na nezadostno praznjenje mehurja. Povišan PVR in višji intravezikalni tlak med fazo polnjenja mehurja lahko privedejo do motenj zgornjih sečil ali pa so vzrok ponavljajočih se okužb sečil&#160;<span class="xref">(11)</span>.</p>
			<p>Palpacijska metoda določanja PVR je nenatančna in se v klinični praksi ne priporoča&#160;<span class="xref">(11)</span>. Na podlagi rezultatov raziskav stopnje II je bilo ugotovljeno, da sta občutljivost in specifičnost ultrazvoka (pri uporabi ultrazvočnega merilca zastojnega urina v mehurju) pri zaznavi PVR sprejemljiva v primerjavi s kateterizacijo, pri čemer je ultrazvočna preiskava manj invazivna in povezana z manj stranskimi učinki&#160;<span class="xref">(6)</span>. Za večjo zanesljivost preiskave je potrebno PVR izmeriti večkrat, saj se po ugotovitvah lahko čez dan spreminja&#160;<span class="xref">(11)</span>.</p>
			<h2><span>6.2 </span>Test s palčko</h2>
			<p>Test s palčko (<italic class="em">angl.</italic> Q-tip test) je dolgo časa veljal za najbolj uporabljano, enostavno, zanesljivo in poceni metodo za oceno hipermobilnosti sečnice (<italic class="em">angl.</italic> urethral hypermobility, UH)&#160;<span class="xref">(20-22)</span>. UH pogosto spremlja stresno UI in je posledica oslabljene podpore sečnice, ki vodi v neskladje v prenosu tlaka med mehurjem in sečnico&#160;<span class="xref">(14,20,22-24)</span>. Pri bolnicah brez UH naj bi bil vzrok stresne UI v nezadostnosti notranje zapiralke sečnice (<italic class="em">angl.</italic> internal urethral sphincter insufficiency), čeprav sta lahko pri eni bolnici prisotni tudi obe stanji&#160;<span class="xref">(20,22-24)</span>.</p>
			<p>Test s palčko so prvič opisali leta 1971&#160;<span class="xref">(25)</span>. Standardizirano se izvede tako, da se v lokalni anestetik namočena vatirana palčka vstavi v sečnico do ravni notranjega ustja sečnice. S pomočjo goniometra izmerimo kot med zunanjim koncem palčke in horizontalo v mirovanju in ob maksimalnem napenjanju oz. izvajanju Valsalvinega manevra. Hipermobilnost sečnice se opredeljuje kot vrednost kota ob napenjanju 30 ° ali več nad vodoravno linijo&#160;<span class="xref">(14,25,26)</span>. Ker je sam test s palčko lahko za bolnice neprijeten in ker lahko potencialno predstavlja pot vnosa bakterij v mehur, so nekateri avtorji poskušali najti povezavo med testom s palčko in točko Aa sistema POP-Q, ker naj bi le-ta anatomsko ustrezala uretrovezikalnemu stiku&#160;<span class="xref">(16,20,21,28-32)</span>. Premik točke Aa distalno ob napenjanju oziroma izvajanju Valsalvinega manevra naj bi tako nakazoval prisotnost hipermobilne sečnice, vendar si rezultati raziskav na tem področju zelo nasprotujejo med seboj&#160;<span class="xref">(20,21,26-29)</span>.</p>
			<p>Test s palčko se v praksi sicer vedno bolj opušča in ga bodo najverjetneje nadomestile druge, bolj sofisticirane metode za oceno UH&#160;<span class="xref">(11)</span>. Leta 2017 smo kot alternativo testu s palčko predlagali nov, enostaven, neizvaziven test za oceno UH, in sicer merjenje spusta sprednjega kompartmenta (<italic class="em">angl.</italic> anterior compartment descent, ACD). ACD je razdalja med zunanjim ustjem sečnice ter maksimalnim spustom sprednje stene nožnice v srednji liniji ob izvajanju Valsalvinega manevra. Pri mejni vrednosti 3,5 cm je ACD metoda za določanje UH s 65,2 % občutljivosti, 88,6 % specifičnosti, v 97,0 % s pozitivno in v 30,7 % z negativno napovedno vrednostjo. Ker gre za novo metodo, bodo za standardizacijo izvedbe metode, določitve normalnega razpona ACD ter določitve same zanesljivosti metode na tem področju potrebne še nadaljnje raziskave&#160;<span class="xref">(33)</span>.</p>
			<h2><span>6.3 </span>Test z vložkom in stresni test</h2>
			<p>Test z vložkom je namenjen zaznavi in kvantifikaciji uhajanja urina. Glede na čas testiranja ločimo kratke (manj kot eno uro) in dolge teste z vložkom (24, 48 ali 72 ur)&#160;<span class="xref">(10,11)</span>. Pred samim testom si bolnica v spodnje perilo namesti vložek, ki ga prej stehtamo. Nato zaužije določeno količino tekočine in izvaja različne aktivnosti (hoja, tek na mestu, kašljanje, umivanje rok). Po testu vložek odstranimo in ponovno stehtamo, pri čemer je prirast teže do 1 g lahko posledica napak v tehtanju, potenja ali izcedka iz nožnice&#160;<span class="xref">(14)</span>. Porast teže &gt; 1 g pomeni pozitiven test pri enourni meritvi, pri 24-urnem testu pa se za pozitiven izvid smatra &gt; 4 g prirasta v teži vložka&#160;<span class="xref">(7)</span>.</p>
			<p>V naši ambulanti uporabljamo t. i. stresne teste (<italic class="em">angl.</italic> stress test), pri katerih bolničin mehur napolnimo z 250 ml tekočine. Nato bolnica izvaja počepe, skače na mestu, si umiva roke pod tekočo vodo in spusti vodo v straniščni školjki. Test je pozitiven, kadar ji pri tem uide voda, in negativen, kadar vložek ostane suh&#160;<span class="xref">(14)</span>. Stresni test je v primerjavi s klasičnimi testi z vložkom superioren, kar se tiče diagnostike stresne UI, in ima 90-odstotno občutljivost, 80-odstotno specifičnost, 98-odstotno pozitivno in 55-odstotno negativno napovedno vrednost&#160;<span class="xref">(11)</span>.</p>
			<p>Raziskave, ki preučujejo vlogo testov z vložkom, si sicer med seboj nasprotujejo in so slabe kakovosti, zato NICE testa z vložkom v svojih smernicah ne priporoča več v rutinski obravnavi žensk z UI&#160;<span class="xref">(10)</span>. Po drugi strani Kanadsko združenje porodničarjev in ginekolov (<italic class="em">angl.</italic> Society of Obstetricians and Gynecologist of Canada, SOGC) priporoča objektivno dokazano stresno UI pred antiinkontinenčnim posegom s stresnim testom&#160;<span class="xref">(14)</span>. Tudi ICI navaja, da je test z vložkom eno od možnih diagnostičnih orodij pri diagnosticiranju UI in je primerno orodje za ugotavljanje uspešnosti zdravljenja v kliničnih raziskavah&#160;<span class="xref">(34)</span>.</p>
			<h1><span>7 </span>Zaključek</h1>
			<p>Osnovna obravnava bolnice z motnjami v delovanju medeničnega dna je kompleksna, saj lahko na simptome teh motenj vplivajo tako ginekološke kot tudi internistične, urološke in nevrološke bolezni. Natančna uroginekološka anamneza, dopolnjena s kliničnim pregledom, je temelj našega diagnostičnega postopka. Zaradi visoke prevalence teh motenj v splošni ženski populaciji je pomembno, da se vsi ginekologi med svojim izobraževanjem naučijo osnov uroginekološke obravnave.</p>
			<p>Z vsemi uroginekološkimi diagnostičnimi orodji, ki jih imamo trenutno na voljo, bi bilo tudi smiselno, da se pripravijo slovenske smernice, ki bi opredelile obravnavo ženske z motnjami v delovanju medeničnega dna ter vlogo primarnega ginekologa in uroginekologa v tem procesu. Vloga zdravnikov družinske medicine je prav tako zelo pomembna, predvsem pri starejših bolnicah brez izbranega ginekologa. Pri teh ženskah bi morali družinski zdravniki prepoznati simptome motenj v delovanju medeničnega dna in jih po izključitvi okužbe sečil napotiti na uroginekološko obravnavo.</p>
		</article>
	</body>
</html>
