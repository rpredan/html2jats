<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2802</title>
	</head>
	<body id="x2802" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2802</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, <span class="discipline-en">Neurobiology</span>, Oncology, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, <span class="discipline-sl">Nevrobiologija</span>, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Ishemična možganska kap pri otrocih in mladostnikih</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | marec – april 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | March – April 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinični oddelek za otroško, mladostniško in razvojno nevrologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> Klinični inštitut za radiologijo, Univerzitetni klinični center Ljubljana, Ljubljana, Slovenija</p>
			<p class="aff lang-en"><span class="ref-aff">1</span> Department of Child, Adolescent and Developmental Neurology, Division of Paediatrics, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">2</span> Institute of Radiology, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Damjan Osredkar, e:&#160;damjan.osredkar@kclj.si</p>
			<p class="label">Ključne besede:</p>
			<p class="keywords lang-sl">možganska kap; otroci; vzrok; dejavniki tveganja; klinična slika; akutna obravnava</p>
			<p class="label">Key words:</p>
			<p class="keywords lang-en">stroke; children; etiology; risk factors; clinical presentation; acute management</p>
			<p class="history">Prispelo: 13. 2. 2018 Sprejeto: 17. 1. 2019</p>
		</sidebar>
		<article>
			<h1 class="title lang-sl">Ishemična možganska kap pri otrocih in mladostnikih: Zgodnja prepoznava in akutna obravnava</h1>
			<h1 class="title lang-en" lang="en-US">Ischemic stroke in childhood and adolescence: Early detection and acute treatment</h1>
			<p class="author" lang="en-US"><span class="given-name">Alja</span> <span class="surname">Kavčič</span>,<sup class="sup">1</sup> <span class="given-name">Zvonka</span> <span class="surname">Rener Primec</span>,<sup class="sup">1</sup> <span class="given-name">Mirjana</span> <span class="surname">Perković Benedik</span>,<sup class="sup">1</sup> <span class="given-name">Nuška</span> <span class="surname">Pečarič </span><span class="surname">Meglič</span>,<sup class="sup">2</sup> <span class="given-name">Damjan</span> <span class="surname">Osredkar</span><sup class="sup">1</sup></p>
			<h1 class="abs">Izvleček</h1>
			<p class="abs">Ishemična možganska kap je v pediatrični populaciji redka, vendar predstavlja pomemben vzrok nevrološke oviranosti pri otrocih in mladostnikih. Z razvojem in dostopnostjo nevroradiološke diagnostike je danes prepoznava ishemične možganske kapi zgodnejša. Vzroki in dejavniki tveganja za ishemično možgansko kap pri otroku se pomembno razlikujejo od vzrokov pri odraslih, prav tako obstajajo pomembne razlike med neonatalnim in kasnejšimi starostnimi obdobji. Med najpogostejšimi vzroki ishemične možganske kapi v pediatrični populaciji so vaskulopatije, embolije pri prirojenih srčnih napakah in protrombotična stanja. Pogosto je vpletenih več dejavnikov hkrati. Klinična slika možganske kapi pri otroku v akutni fazi ni vedno jasno izražena, zato se diagnoza lahko postavi z zakasnitvijo. Možganska kap pri otroku ne povzroči le izgube določenih možganskih funkcij, temveč vpliva na celostni razvoj otroka.</p>
			<p class="abs">Z namenom zgodnjega prepoznavanja možganske kapi prispevek posebno pozornost namenja opisu različnih kliničnih slik možganske kapi pri otrocih ter dejavnikom tveganja zanjo. Članek podaja tudi trenutne smernice oz. priporočila s področja akutne obravnave in zdravljenja, katerih cilj je zmanjšanje obsega možganske okvare in izboljšanje izida pri otroku. Prispevek obravnava pediatrično ishemično možgansko kap, ki jo opredeljuje starostno obdobje med 28. dnem in 18. letom starosti.</p>
			<h1 class="abs">Abstract</h1>
			<p class="abs">Stroke in childhood is a rare but important cause of neurological disability in children. Due to the development and availability of neuroradiological investigations childhood stroke can be recognized earlier. Aetiology and risk factors of stroke in childhood differ largely from stroke in adulthood, as do causes in the neonatal period from those in childhood. The most frequent risk factors for arterial ischaemic stroke in childhood and adolescence are arteriopathies, congenital heart diseases and thrombophilias. There can be more than one risk factor involved. Clinical presentation of stroke is diverse, and diagnosis is often delayed. Not only can stroke lead to a loss of certain brain functions, it may also have devastating consequences for a child’s development.</p>
			<p class="abs">Due to the importance of early detection, this article focuses on major risk factors and different clinical presentations of ischaemic stroke in children. To minimize the damage and to provide better outcomes, we outline recent guidelines for acute management of paediatric stroke. Recommendations regarding stroke management in this article are intended for paediatric population from one month to including 18 years of age.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Kavčič A, Rener Primec Z, Perković Benedik M, Pečarič Meglič N, Osredkar D. [Ischemic stroke in childhood and adolescence: Early detection and acute treatment]. Zdrav Vestn. 2019;88(3–4):184–96.</p>
			<p class="doi"><bold class="strong">DOI:</bold> 10.6016/ZdravVestn.2802</p>
			<h1><span>1 </span>Uvod</h1>
			<p>Možganska kap (MK) je posledica okvare možganskih celic zaradi žilnih vzrokov&#160;<span class="xref">(1)</span>. Delimo jo na ishemično in hemoragično. Ishemična MK (IMK) je nenadna, žariščna motnja prekrvitve možganskega tkiva. Pri IMK pride do nepovratne ishemije možganskega tkiva. Kadar gre za prehodno oziroma popravljivo ishemijo, govorimo o prehodnem ishemičnem napadu (<italic class="em">angl.</italic> transient ischemic attack, TIA). Nevrološki znaki se v tem primeru akutno pojavijo in izzvenijo brez trajnih posledic&#160;<span class="xref">(2)</span>. Med hemoragične MK (HMK) uvrščamo vsako intraventrikularno, intraparenhimsko in subarahnoidno krvavitev, ki ni posledica poškodbe&#160;<span class="xref">(3,</span><span class="xref">4)</span>. Za razliko od odrasle populacije, v kateri je IMK najpogostejša oblika MK, sta incidenci IMK in HMK v otroškem obdobju primerljivi&#160;<span class="xref">(5)</span>. V posebno skupino MK spada tromboza venskih sinusov, ki lahko povzroči ishemijo in/ali znotrajmožgansko krvavitev&#160;<span class="xref">(</span><span class="xref">1)</span>. Pri otrocih je tromboza venskih sinusov redka, najpogosteje se pojavlja ob trombofilijah. Drugi možni vzroki so anemija, dehidracija in kronične bolezni&#160;<span class="xref">(3,6)</span>.</p>
			<p>Tveganje za MK (ishemično in hemoragično) je najvišje v prvem mesecu življenja. Incidenca v novorojenčkovem obdobju je primerljiva z incidenco v odrasli dobi&#160;<span class="xref">(7,8)</span>. Dejavniki tveganja za MK v neonatalnem obdobju se razlikujejo od dejavnikov, ki nastopajo kasneje. Pediatrična MK se nanaša na starostno obdobje od 28. dne do vključno 18. leta starosti in jo obravnavamo ločeno.</p>
			<p>Po neonatalnem obdobju je incidenca IMK v pediatrični populaciji med 2 in 8/100.000 otrok na leto (povprečno 2,3/100.000 otrok na leto) v razvitem svetu. IMK se uvršča med 10 najpogostejših vzrokov umrljivosti otrok&#160;<span class="xref">(9,10)</span>. Kar 50–80 % otrok, ki preživi IMK, ima doživljenjske nevrološke okvare v obliki gibalnih ter kognitivnih motenj&#160;<span class="xref">(11)</span>.</p>
			<p>V kar dveh tretjinah primerov se IMK pojavi nenadno, pri prej zdravem otroku; le 25 % otrok z IMK ima bolezen, ki predstavlja večje tveganje – npr. prirojene srčne napake. Vzroki IMK pri otrocih in mladostnikih so praviloma drugačni kot pri odraslih, medtem ko je klinična slika pri mladostniku enaka kot pri odraslih, pri malem otroku pa so simptomi in znaki lahko prikriti&#160;<span class="xref">(3,5,6)</span>.</p>
			<p>Diagnoza IMK se v pediatričnem obdobju lahko postavi z zakasnitvijo, ker je ozaveščenost o pojavljanju IMK v otroštvu v širši družbi nižja in ker je klinična slika pri otrocih, zlasti mlajših, lahko drugačna kot pri odraslih&#160;<span class="xref">(12-16)</span>.</p>
			<p>V Sloveniji povprečno obravnavamo 5 otrok z IMK na leto&#160;<span class="xref">(17)</span>. Po delitvi dela med bolnišnicami iz leta 2011, zdravimo vse otroke z IMK na Kliničnem oddelku za otroško, mladostniško in razvojno nevrologijo Pediatrične klinike v Ljubljani, zato je ob vsakem sumu na IMK potreben takojšen posvet z otroškim nevrologom v pripravljenosti na Pediatrični kliniki v Ljubljani (01 522 7146), zunaj rednega delovnega časa pa je treba stopiti v stik z njim preko nadzornega dežurnega zdravnika na Pediatrični kliniki (01 522 8857).</p>
			<h1><span>2 </span>Vzroki in dejavniki tveganja za nastanek IMK pri otroku in mladostniku</h1>
			<p>Dejavniki tveganja za IMK pri otrocih se pomembno razlikujejo od odrasle populacije, pri kateri so najpogostejši dejavniki tveganja ateroskleroza, arterijska hipertenzija, metabolni sindrom in sladkorna bolezen. Ti dejavniki imajo v pediatričnem obdobju zanemarljivo vlogo&#160;<span class="xref">(3,14,18)</span>. V otroštvu in adolescenci je dve tretjini IMK posledica različnih arterijopatij ter prirojenih srčnih bolezni, sledijo protrombotična stanja (pridobljena ali prirojena), akutne ali kronične sistemske bolezni, okužbe, maligne bolezni, hemoglobinopatije itn.&#160;<span class="xref">(6,9,14)</span>. Pogosto je sočasno vpletenih več dejavnikov&#160;<span class="xref">(19)</span>. Dejavnike tveganja in vzroke IMK povzema <span class="ref-table">Tabel</span><span class="ref-table">a 1</span>.</p>
			<div>
				<div id="_idContainer002" class="table-wrapper">
					<p class="caption"><bold class="blue">Tabela 1:</bold> Vzroki IMK v otroštvu&#160;<span class="xref">(3,19-25</span><span class="xref">)</span>.</p>
					<table id="table001" class="table">
						<colgroup>
							<col />
							<col />
						</colgroup>
						<thead>
							<tr class="table">
								<td class="table th" colspan="2">
									<p class="tbl-fig_th">Vzroki</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Arterijopatije</p>
								</td>
								<td class="table tr">
									<p>Vnetne in imunsko pogojene:</p>
									<p class="ul"><span>•</span>žariščna možganska arterijopatija:</p>
									<p class="ul-sub"><span>•</span>post-VZV arterijopatija,</p>
									<p class="ul-sub"><span>•</span>prehodna angiopatija,</p>
									<p class="ul"><span>•</span>Primarni vaskulitis OŽ.</p>
									<p class="ul"><span>•</span>Sekundarni vaskulitis OŽ; SLE, PAN, KVČB, arteritis Takayashu.</p>
									<p>Infekcijske: Lymska bolezen, virusi skupine coxsackie, influenza A, enterovirusi, parvovirus B19, mikoplazmoza, bakterijski ali tuberkulozni meningitis, HIV.</p>
									<p>Ostalo:</p>
									<p class="ul"><span>•</span>arterijska disekcija,</p>
									<p class="ul"><span>•</span>bolezen Moyamoya,</p>
									<p class="ul"><span>•</span>postradiacijska vaskulopatija,</p>
									<p class="ul"><span>•</span>reverzibilni segmentni cerebralni vazospazem,</p>
									<p class="ul"><span>•</span>genetska: COL4A1,</p>
									<p class="ul"><span>•</span>bolezni vezivnega tkiva (Marfanov sindrom, Ehler&apos;s-Danlosov sindrom),</p>
									<p class="ul"><span>•</span>nevrofibromatoza tip 1,</p>
									<p class="ul"><span>•</span>trisomija 21.</p>
								</td>
							</tr>
							<tr class="table">
								<td class="table tr">
									<p>Srčno-žilne bolezni</p>
								</td>
								<td class="table tr">
									<p>Operacije/posegi na srcu (zlasti znotraj zadnjih 72 h) in ZTMO,</p>
									<p>Prirojene srčne napake z desno-levim šantom in cianozo,</p>
									<p>Bakterijski endokarditis ali miokarditis,</p>
									<p>Huda disfunkcija prekatov,</p>
									<p>Kardiomiopatija,</p>
									<p>Anevrizma preddvornega pretina,</p>
									<p>Okvara preddvornega pretina,</p>
									<p>Bolezni zaklopk,</p>
									<p>Odprto ovalno okno,</p>
									<p>Venska tromboza in desno-levi šant.</p>
								</td>
							</tr>
							<tr class="table">
								<td class="table tr">
									<p>Protrombotična stanja</p>
								</td>
								<td class="table tr">
									<p>Faktor V Leiden,</p>
									<p>Hiperlipoproteinemija A,</p>
									<p>Protrombin – mutacija 20210A,</p>
									<p>Pomanjkanje metilentetrahidrofolat reduktaze,</p>
									<p>Hiperhomocistinemija,</p>
									<p>Pomanjkanje proteina S ali C,</p>
									<p>Pomanjkanje antitrombina III,</p>
									<p>Antifosfolipidni sindrom, lupusni antikoagulanti, antikardiolipinska protitelesa,</p>
									<p>Sindrom lepljivih trombocitov.</p>
								</td>
							</tr>
							<tr class="table">
								<td class="table tr">
									<p>Hematološka stanja</p>
								</td>
								<td class="table tr">
									<p>Sideropenična anemija,</p>
									<p>Srpastocelična anemija,</p>
									<p>Levkemija,</p>
									<p>Hemolitični uremični sindrom,</p>
									<p>Imunska trombocitopenična purpura,</p>
									<p>Trombotična trombocitopenična purpura.</p>
								</td>
							</tr>
							<tr class="table">
								<td class="table tr">
									<p>Zdravila, droge</p>
								</td>
								<td class="table tr">
									<p>Oralni kontraceptivi,</p>
									<p>Kemoterapija (L-asparginaza),</p>
									<p>Kokain, metamfetamini,</p>
									<p>Triptani, ergot alkaloidi.</p>
								</td>
							</tr>
							<tr class="table">
								<td class="table tr">
									<p>Drugo</p>
								</td>
								<td class="table tr">
									<p>Migrene,</p>
									<p>Prirojene presnovne bolezni: Fabryjeva bolezen, homocistinurija, mitohondrijske bolezni,</p>
									<p>Vročina &gt; 48 h, sepsa, šok, dehidracija, acidoza, hipoksija.</p>
								</td>
							</tr>
						</tbody>
					</table>
					<p class="legend">OŽ – osrednje živčevje, SLE – sistemski lupus erythematosus, PAN – polyarteritis nodosa, KVČB – kronična vnetna <italic class="light">črevesna</italic><italic class="em"> </italic>bolezen, ZTMO – zunajtelesna membranska oksigenacija.</p>
				</div>
			</div>
			<h1><span>3 </span>Klinična slika</h1>
			<p>Za IMK je značilna hitro razvijajoča se klinična slika žariščnih ali/in globalnih motenj delovanja možganov, izjemoma pa je lahko IMK tudi klinično nema&#160;<span class="xref">(16)</span>. V klinični sliki IMK pri otrocih, mlajših od treh let, so lahko v akutni fazi vodilni nespecifični simptomi in znaki, kot so bruhanje, razdražljivost, epileptični napadi in motnje zavesti, medtem ko so žariščni nevrološki izpadi le diskretno izraženi&#160;<span class="xref">(16)</span>.</p>
			<p>Zgolj na podlagi klinične slike je nemogoče ločevati IMK od HMK, prav tako je velikokrat težko ločiti IMK od nekaterih nežilnih nevroloških stanj. Različni avtorji so pri 20 % otrok z utemeljenim sumom na MK po opravljeni diagnostiki ugotovili, da gre za stanja, ki MK posnemajo (<italic class="em">angl.</italic><italic class="em"> </italic>stroke mimics) – migrena, okužba OŽ, epilepsija, zastrupitve, presnovne motnje, možganski tumorji, psihiatrične bolezni itn.&#160;<span class="xref">(18,26,</span><span class="xref">27)</span>.</p>
			<p>V pediatričnem obbobju si, enako kot pri odraslih, pri zgodnjem prepoznavanju MK lahko pomagamo z akronimom GROM (Govor, Roka, Obraz, Minuta)&#160;<span class="xref">(27,28)</span>, ki zajema najpogostejše klinične slike MK, kot so afazija, hemipareza z obrazno asimetrijo ter poudarja pomen hitrega ukrepanja. Vendar pa odsotnost teh kliničnih znakov ne izključuje MK.</p>
			<p>Glede na ugotovitve številnih študij, ki so jih povzeli v britanskih smernicah leta 2017&#160;<span class="xref">(20)</span>, se klinične slike IMK in HMK pri otrocih, starejših od treh let med seboj niso bistveno razlikovale, najpogostejši simptomi v obeh skupinah so bili:</p>
			<p class="ul"><span>•</span>žariščni nevrološki znaki,</p>
			<p class="ul"><span>•</span>epileptični napadi in</p>
			<p class="ul"><span>•</span>glavobol.</p>
			<p>Ostali simptomi MK pri otrocih so lahko:</p>
			<p class="ul"><span>•</span>spremembe v razpoloženju in vedenju (od razdražljivosti pri mlajših do kompleksnejših kognitivnih sprememb pri starejših otrocih);</p>
			<p class="ul"><span>•</span>motnje ravnotežja in koordinacije (vrtoglavica, ataksija);</p>
			<p class="ul"><span>•</span>slabost in bruhanje;</p>
			<p class="ul"><span>•</span>bolečina v vratu in</p>
			<p class="ul"><span>•</span>znaki zvišanega znotrajlobanjskega tlaka (motnje zavesti – od zaspanosti do kome, napeta velika mečava, znak zahajajočega sonca, edem papile vidnega živca).</p>
			<p>Pri obravnavi otroka s sumom na MK se moramo zavedati, da lahko simptomi močno variirajo glede na starost in področje prizadetega žilja ter funkcijo okvarjenega možganskega tkiva.</p>
			<h1><span>4 </span>Diagnostična obravnava</h1>
			<p>Anamneza in klinični pregled. V anamnezi so pomembni podatki o nedavnih okužbah, prebolelih noricah (v zadnjem letu), cepljenju, avtoimunih boleznih, žilnih boleznih, možganski kapi ali nagnjenosti k venskim trombozam v družini. Ob kliničnem pregledu smo pozorni na dismorfne značilnosti ter nevrokutana znamenja.</p>
			<p>S krvnimi preiskavami je potrebno preveriti hemogram (vključno z mikroskopskim pregledom krvnega razmaza in številom retikulocitov), raven železa in transferina, ionogram, koagulogram ter osnovne biokemične preiskave (CRP, SR, transaminaze, sečnina in kreatinin), po potrebi pa so potrebne še dodatne preiskave (navedene v <span class="ref-table">Tabel</span><span class="ref-table">i 3</span>).</p>
			<div>
				<div id="_idContainer003" class="table-wrapper">
					<p class="caption"><bold class="blue">Tabela 2:</bold> Prednosti in slabosti MR in CT preiskav pri postavljanju diagnoze IMK&#160;<span class="xref">(15,30-34)</span>.</p>
					<table id="table002" class="table">
						<colgroup>
							<col />
							<col />
							<col />
						</colgroup>
						<thead>
							<tr class="table">
								<td class="table th" />
								<td class="table th">
									<p class="tbl-fig_th">Prednosti</p>
								</td>
								<td class="table th">
									<p class="tbl-fig_th">Pomanjkljivosti</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>MRI</p>
								</td>
								<td class="table tr">
									<p class="ul"><span>•</span>velika občutljivost za akutno ishemijo,</p>
									<p class="ul"><span>•</span>možnost opredelitve žilnega statusa, (ne)ujemanje difuzije s perfuzijo in morebitne vnetne spremembe,</p>
									<p class="ul"><span>•</span>izključitev ali potrditev stanj, ki posnemajo MK (demielinizacijske bolezni, encefalitis in tumorji).</p>
								</td>
								<td class="table tr">
									<p class="ul"><span>•</span>omejena dostopnost,</p>
									<p class="ul"><span>•</span>dolgotrajna preiskava,</p>
									<p class="ul"><span>•</span>potreba po sediranju.</p>
								</td>
							</tr>
							<tr class="table">
								<td class="table tr">
									<p>CT</p>
								</td>
								<td class="table tr">
									<p class="ul"><span>•</span>večja dostopnost,</p>
									<p class="ul"><span>•</span>hitra preiskava,</p>
									<p class="ul"><span>•</span>dobra občutljivost za znotrajlobanjsko krvavitev.</p>
								</td>
								<td class="table tr">
									<p class="ul"><span>•</span>ionizirajoče sevanje,</p>
									<p class="ul"><span>•</span>slabša občutljivost za določanje akutne ishemije,</p>
									<p class="ul"><span>•</span>slaba občutljivost za diferencialne diagnoze MK.</p>
								</td>
							</tr>
						</tbody>
					</table>
				</div>
			</div>
			<p>Zlati standard za postavitev diagnoze in opredelitev vrste IMK je magnetnoresonančna tomografija (MRI). Kadar sumimo na znotrajlobanjsko krvavitev, je na mestu urgentna računalniška tomografija (CT) glave&#160;<span class="xref">(20,29,30)</span>. <span class="ref-table">Tabel</span><span class="ref-table">a 2</span> povzema prednosti in pomanjkljivosti obeh slikovnodiagnostičnih preiskav.</p>
			<div>
				<div id="_idContainer004" class="table-wrapper">
					<p class="caption"><bold class="blue">Tabela 3:</bold> Diagnostični protokol za obravnavo otrok z IMK.</p>
					<table id="table003" class="table">
						<colgroup>
							<col />
						</colgroup>
						<thead>
							<tr class="table">
								<td class="table th">
									<p class="tbl-fig_th">Diagnostični protokol za obravnavo otrok in mladostnikov z IMK</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Nevroradiološke preiskave: MRI + MRA glave in vratnih žil.</p>
								</td>
							</tr>
							<tr class="table">
								<td class="table tr">
									<p>Hematološke preiskave:</p>
									<p class="ul-sub"><span>•</span>kompletna krvna slika, CRP, sedimentacija,</p>
									<p class="ul-sub"><span>•</span>osnovni testi hemostaze, D-dimer, koncentracija fibrinogena,</p>
									<p class="ul-sub"><span>•</span>rezistenca aktivirane beljakovine C (APC rezistenca),</p>
									<p class="ul-sub"><span>•</span>aktivnost proteina C,</p>
									<p class="ul-sub"><span>•</span>molekularne genetske preiskave na mutacije v genu za faktor V Leiden in mutacije v genu za protrombin,</p>
									<p class="ul-sub"><span>•</span>prosti in celotni protein S,</p>
									<p class="ul-sub"><span>•</span>aktivnost antitrombina III (AT III),</p>
									<p class="ul-sub"><span>•</span>določitev koagulacijskih faktorjev VII, VIII in XII,</p>
									<p class="ul-sub"><span>•</span>aktivnost plazminogena,</p>
									<p class="ul-sub"><span>•</span>lupusni antikoagulanti in antikardiolipinska protitelesa.</p>
								</td>
							</tr>
							<tr class="table">
								<td class="table tr">
									<p>Biokemične preiskave</p>
									<p class="ul-sub"><span>•</span>laktat v plazmi (in v likvorju),</p>
									<p class="ul-sub"><span>•</span>amonijev ion v plazmi,</p>
									<p class="ul-sub"><span>•</span>urat v plazmi,</p>
									<p class="ul-sub"><span>•</span>določitev aminokislin v plazmi,</p>
									<p class="ul-sub"><span>•</span>določitev organskih kislin v urinu,</p>
									<p class="ul-sub"><span>•</span>plazemski homocistein in določitev mutacije v genu za MTHFR,</p>
									<p class="ul-sub"><span>•</span>lipidogram (lipoprotein (a), holesterol).</p>
								</td>
							</tr>
							<tr class="table">
								<td class="table tr">
									<p>Mikrobiološke preiskave krvi in likvorja (VZV), serološke preiskave na <italic class="em">Borrelio burgdorferi</italic> in druge povzročitelje, glede na klinično sliko.</p>
								</td>
							</tr>
							<tr class="table">
								<td class="table tr">
									<p>EKG, EEG.</p>
								</td>
							</tr>
							<tr class="table">
								<td class="table tr">
									<p>TTE.</p>
								</td>
							</tr>
							<tr class="table">
								<td class="table tr">
									<p>TCD s kontrastnim sredstvom za ugotavljanje desno-levega šanta z Valsalvinim manevrom.</p>
								</td>
							</tr>
						</tbody>
					</table>
					<p class="legend">CRP – C- reaktivni protein, MTHFR – metilentetrahidrofolatreduktaza, EKG – elektrokardiogram, EEG – elektroencefalogram, TTE – transtorakalna ehokardiografija, TCD – transkranialna doplerska preiskava. Preiskave opravimo postopoma, v nekaj dneh, nabor urgentih preiskav je podan v prvem delu tega poglavja.</p>
				</div>
			</div>
			<p>Smernice priporočajo uporabo MRI vedno in prednostno, znotraj ene ure po sprejemu otroka v obravnavo&#160;<span class="xref">(</span><span class="xref">20,30)</span>. V primeru, da MRI ni na voljo, opravimo urgentno CT in CT angiografijo (CTA) pri vsakem otroku, pri katerem postavimo sum na MK, zato da izključimo morebitne znotraj-lobanjske krvavitve. V primeru sprememb na CT, ki nakazujejo ishemijo, čim prej opravimo še MRI za natančnejšo opredelitev stanja. V primeru negativne CT preiskave prav tako opravimo MRI (praviloma znotraj 24 ur) z magnetnoresonančno angiografijo (MRA), ki mora zajemati ožilje od aortnega loka do verteksa. Če imamo na voljo samo računalniškotomografsko angiografijo (CTA), je potrebna enako obsežna preslikava žilja&#160;<span class="xref">(20,</span><span class="xref">30)</span>. MRI pri diagnosticiranju IMK obsega aksialno T2 obteženo slikanje in koronarno slikanje z inverzijo magnetizacije (<italic class="em">angl.</italic><italic class="em"> </italic>fluid attenuation inversion recovery, FLAIR), sagitalno T1 obteženo slikanje, difuzijsko obteženo slikanje (<italic class="em">angl.</italic> diffusion weighted imaging, DWI) v treh ravninah in slikanje z gradientnim odmevom (<italic class="em">angl.</italic> gradient echo, GRE). Neujemanje sprememb na difuzijskem in perfuzijskem slikanju (<italic class="em">angl</italic><italic class="em">.</italic> perfusion-weighted imaging, PWI) uporabljamo za iskanje morda še rešljivega možganskega tkiva&#160;<span class="xref">(35)</span>. V kolikor z navedenimi preiskavami ne moremo jasno opredeliti žilne patologije, se ob sumu na vaskulopatijo po posvetu s pediatričnim in interventnim radiologom odločimo za digitalno subtrakcijsko angiografijo (DSA)&#160;<span class="xref">(20)</span>.</p>
			<p>Nadaljnje preiskave so usmerjeno e v opredelitev dejavnikov tveganja in vzrokov za nastanek IMK. V <span class="ref-table">Tabel</span><span class="ref-table">i 3</span> predstavljamo diagnostični protokol za obravnavo otrok z IMK Kliničnega oddelka za otroško, mladostniško in razvojno nevrologijo Pediatrične klinike v Ljubljani, ki nam omogoča pravočasno prepoznavo dejavnikov tveganja in izbiro ustreznih terapevtskih ukrepov&#160;<span class="xref">(19,24)</span>.</p>
			<h1><span>5 </span>Priporočila za akutno terapevtsko obravnavo</h1>
			<p>Zaradi raznolikosti vzrokov je obravnava otroka z IMK vedno multidisciplinarna in zahteva sodelovanje pediatričnega nevrologa z drugimi specialisti, kot so nevroradiolog, vaskularni nevrolog, pediatrični hematolog, pediatrični kardiolog, pediatrični imunolog ter nevrokirurg. Kadar razmišljamo o akutni terapevtski obravnavi, se pediatrični nevrolog v pripravljenosti na Pediatrični kliniki, ki vodi dogovarjanje glede zdravljenja, zaradi učinkovitejše organizacije zdravljenja lahko posvetuje tudi z nevrologom za odrasle, ki je dosegljiv na telefonu projekta TeleKap.</p>
			<h2><span>5.1 </span>Tromboliza in trombektomija</h2>
			<p>Pri odraslih bolnikih z IMK je v akutni fazi znotraj časovnega terapevtskega okna uveljavljeno zdravljenje z raztapljanjem (trombolizo) ali z mehansko odstranitvijo (trombektomijo) krvnega strdka. Za trombolizo se uporablja zdravilo alteplaza (rekombinantni tkivni aktivator plazminogena – rtPA). Zaenkrat v pediatrični populaciji še ni izvedenih dovolj randomiziranih raziskav z zadostnim številom preiskovancev, ki bi opredelile optimalne odmerke rtPA za akutno zdravljenje IMK v različnih starostnih obdobjih, prav tako ni dovolj varnostnih podatkov ter študij o izidih zdravljenja pri otrocih. Tromboliza zato še vedno ni del standardne obravnave otrok z IMK&#160;<span class="xref">(28,31,36,37)</span>, vendar različna novejša priporočila dopuščajo možnost trombolitičnega zdravljenja otrok z IMK glede na izsledke manjših raziskav in klinične izkušnje strokovnjakov&#160;<span class="xref">(26</span><span class="xref">,36,38)</span>, če so izpolnjena merila za uporabo trombolize&#160;<span class="xref">(20</span><span class="xref">,39)</span>. Nekatera merila za izvedbo tromobolize so zaradi pomanjkanja podatkov enaka kot pri odraslih – npr. izvedba v manj kot 4,5 urah po pričetku simptomov ali znakov IMK&#160;<span class="xref">(20,26)</span>. Izpolnjeni pa morajo biti tudi naslednji pogoji:</p>
			<p class="ul"><span>•</span>starost več kot 2 leti,</p>
			<p class="ul"><span>•</span>prisotnost žariščnih nevroloških znakov,</p>
			<p class="ul"><span>•</span>s slikovno diagnostiko prikazana reverzibilna ishemija brez znakov znotraj-lobanjske krvavitve,</p>
			<p class="ul"><span>•</span>stanje zavesti, ki dosega manj kot A po lestvici AVPU (<italic class="em">angl.</italic> Alert Voice Pain Unresponsive).</p>
			<p>Kontraindikacije za trombolizo so navedene v <span class="ref-table">Tabel</span><span class="ref-table">i 4</span>.</p>
			<div>
				<div id="_idContainer005" class="table-wrapper">
					<p class="caption"><bold class="blue">Tabela 4:</bold> Kontraindikacije za trombolizo pri otroški IMK. Tabela je povzeta po tuji literaturi&#160;<span class="xref">(26,40,41</span><span class="xref">)</span>. </p>
					<table id="table004" class="table">
						<colgroup>
							<col />
							<col />
						</colgroup>
						<thead>
							<tr class="table">
								<td class="table th" colspan="2">
									<p class="tbl-fig_th">Kontraindikacije za trombolizo</p>
								</td>
							</tr>
						</thead>
						<tbody>
							<tr class="table">
								<td class="table tr" rowspan="2">
									<p>Anamneza</p>
								</td>
								<td class="table tr">
									<p>Absolutne:</p>
									<p class="ul"><span>•</span>več kot 4,5 ur od začetka težav,</p>
									<p class="ul"><span>•</span>čas nastanka simptomov ni znan,</p>
									<p class="ul"><span>•</span>MK, večja poškodba glave ali nevrokirurški poseg v zadnjih 3 mesecih,</p>
									<p class="ul"><span>•</span>predhodna znotrajlobanjska krvavitev, znana arterio-venska malformacija ali anevrizma,</p>
									<p class="ul"><span>•</span>znana alergična reakcija na tPA.</p>
								</td>
							</tr>
							<tr class="table">
								<td class="table tr">
									<p>Relativne:</p>
									<p class="ul"><span>•</span>arterijska punkcija na nestisljivem mestu ter lumbalna punkcija znotraj zadnjih 7 dni,</p>
									<p class="ul"><span>•</span>kirurški poseg ali biopsija v zadnjih 10 dneh,</p>
									<p class="ul"><span>•</span>krvavitev iz prebavil ali sečil v zadnjih 21 dneh,</p>
									<p class="ul"><span>•</span>predhodna diagnoza primarnega angiitisa osrednjega živčevja ali sekundarni vaskulitis,</p>
									<p class="ul"><span>•</span>maligna bolezen ali specifično onkološko zdravljenje v zadnjem mesecu.</p>
								</td>
							</tr>
							<tr class="table">
								<td class="table tr" rowspan="2">
									<p>Dejavniki pri bolniku</p>
								</td>
								<td class="table tr">
									<p>Absolutne:</p>
									<p class="ul"><span>•</span>sistolni tlak &gt; 15 % nad 95. percentilo za določeno starost,</p>
									<p class="ul"><span>•</span>bolniki s hudo motnjo strjevanja krvi (blage oblike niso kontraindikacija),</p>
									<p class="ul"><span>•</span>bolnik odklonilen do transfuzije krvi v kolikor bi bila potrebna.</p>
								</td>
							</tr>
							<tr class="table">
								<td class="table tr">
									<p>Relativne:</p>
									<p class="ul"><span>•</span>klinični znaki za miokardni infarkt ali mio-/perikarditis, potrebna je kardiološka evaluacija.</p>
								</td>
							</tr>
							<tr class="table">
								<td class="table tr">
									<p>Etiologija IMK</p>
								</td>
								<td class="table tr">
									<p>Relativne:</p>
									<p class="ul"><span>•</span>endokarditis, srpastocelična anemija, embolizmi (maščobni, zračni), bolezen Moyamoya, primarni vaskulitis OŽ ali sekundarni vaskulitis (razen žariščne cerebralne arterijopatije).</p>
								</td>
							</tr>
							<tr class="table">
								<td class="table tr" rowspan="2">
									<p>Slikovna diagnostika</p>
								</td>
								<td class="table tr">
									<p>Absolutne:</p>
									<p class="ul"><span>•</span>akutna znotrajlobanjska krvavitev,</p>
									<p class="ul"><span>•</span>obsežno infarktno območje v povirju srednje možganske arterije (npr. več kot 33 % hipodenznega področja na CT),</p>
									<p class="ul"><span>•</span>znotraj-lobanjska arterijska disekcija.</p>
								</td>
							</tr>
							<tr class="table">
								<td class="table tr">
									<p>Relativne</p>
									<p class="ul"><span>•</span>Simptomi subarahnoidne krvavitve, kljub negativnemu CT/MR.</p>
								</td>
							</tr>
							<tr class="table">
								<td class="table tr">
									<p>Laboratorijski izvidi</p>
								</td>
								<td class="table tr">
									<p>Absolutne</p>
									<p class="ul"><span>•</span>krvni sladkor &lt; 2,8 mmol/L ali &gt; 22,2 mmol/L,</p>
									<p class="ul"><span>•</span>trombociti &lt; 100 000/mm3,</p>
									<p class="ul"><span>•</span>INR &gt; 1,4.</p>
								</td>
							</tr>
						</tbody>
					</table>
				</div>
			</div>
			<p>Optimalni odmerki rtPA pri otrocih zaenkrat niso znani, večina centrov uporablja enake odmerke kot pri odraslih. Celokupni odmerek znaša 0,9 mg/kg – 10 % celotnega odmerka damo v začetnem intravenskem bolusu v 1 minuti, sledi preostalih 90 % odmerka v eno-urni infuziji. Potreben je nadzor življenjskih funkcij, zlasti arterijskega tlaka&#160;<span class="xref">(</span><span class="xref">26,36)</span>.</p>
			<p>Mehanska revaskularizacija ali trombektomija je s študijami podprt način zdravljenja IMK pri odraslih pri zapori sprednjega možganskega žilja do 6 ur po začetku simptomov&#160;<span class="xref">(42)</span>. V pediatrični populaciji je za trombektomijo sorazmrno malo podatkov o uporabi in rezultatih, zato se zaenkrat ne izvaja rutinsko.</p>
			<h2><span>5.2 </span>Antiagregacijsko zdravljenje</h2>
			<p>Če ni kontraindikacij, začnemo zdravljenje s 5 mg/kg acetilsalicilne kisline do maksimalnega odmerka 300 mg dnevno znotraj prvih 24 ur po diagnosticiranju IMK (<span class="ref-fig">Slik</span><span class="ref-fig">a 1</span>).</p>
			<div>
				<div id="_idContainer007" class="figure-wrapper">
					<p><img src="2802-web-resources/image/zdravvestn-2802-sl-01.png" alt="" /></p>
					<p class="caption"><bold class="blue">Slika 1:</bold> Shema akutne obravnave MK&#160;<span class="xref">(20,29,30,55)</span>.</p>
					<p class="caption">V primeru, da MR ni na voljo, se lahko opravi tudi CT, ki je sicer manj občutljiv za ishemične spremembe. Kadar na CT ni vidnih odstopanj od normale, klinična slika pa je sumljiva za MK, je zato potrebno dodatno opraviti še MRI. Kadar je na CT vidna znotraj-lobanjska krvavitev, je potreben takojšen posvet z nevrokirurgom ter nevroradiologom. V primeru obsežnega infarkta v področju srednje cerebralne arterije je potrebno posvetovanje z nevrokirurgom glede možnosti dekompresivne kraniektomije.<br />Povišan krvni tlak zdravimo, kadar je predvidena tromboliza in je krvni tlak &gt; 15 % nad 95. percentilo za določeno starost ali kadar so prisotni znaki hipertenzivne encefalopatije ali okvare drugih organov (srca, ledvic).<br />Posnemovalci MK: migrena, okužba OŽ, epilepsija, zastrupitve, presnovne motnje, možganski tumorji, psihiatrične bolezni itn.</p>
					<p class="legend">GCS – Glasgow Coma Scale, IKT – intrakranialni tlak</p>
				</div>
			</div>
			<p>Ob odločitvi za trombolizo odložimo zdravljenje z acetilsalicilno kislino za 24 ur. Po 14 dneh zdravljenja z višjim odmerkom acetilsalicilne kisline se odmerek lahko zniža na 1–3 mg/kg, do končnega odmerka 75–100 mg dnevno&#160;<span class="xref">(20,39,43</span><span class="xref">)</span>. Kontraindikacije za zdravljenje z acetilsalicilno kislino so: motnje strjevanja krvi, trombocitopenija, znotrajlobanjska krvavitev, aktivna krvavitev iz prebavil, znana alergija na acetilsalicilno kislino, povečano tveganje za nastanek Reyevega sindroma ob boleznih jeter ali ledvic, prirojenih metabolnih boleznih ter prebolevanju okužb z virusom Influence in virusom <italic class="em">Varicella zoster</italic>. V teh primerih je možna uporaba drugih antiagregacijskih zdravil (npr. klopidogrel)&#160;<span class="xref">(43)</span>. Glede na etiologijo IMK je ob tem potreben tudi razmislek o smiselnosti antikoagulacijskega, imunosupresivnega ter antimikrobnega zdravljenja.</p>
			<h2><span>5.3 </span>Antikoagulacijsko zdravljenje</h2>
			<p>Med arterijopatijami v pediatričnem obdobju in pri mladih odraslih je pomemben vzrok IMK disekcija vratnega ali možganskega žilja, na katero je potrebno pomisliti zlasti, če je v anamnezi prisotna poškodba v predelu vratu ali glave. Če je IMK posledica disekcije, je potrebno antikoagulacijsko zdravljenje z nizkomolekularnim heparinom v trajanju najmanj 6 tednov&#160;<span class="xref">(20,39)</span>.</p>
			<p>Antikoagulacijsko zdravljenje običajno pričnemo tudi ob sumu ali že dokazanih kardioembolizmih. Zdravljenje traja najmanj 3 mesece, o vrsti antikoagulacijskega zdravljenja, zlasti ob kompleksnih srčnih napakah, se odločamo skupaj kardiologi in hematologi&#160;<span class="xref">(20,39)</span>. Posebna podskupina so kardioembolizmi preko odprtega ovalnega okna, predvsem ob prisotnosti protrombotičnega stanja. V tem primeru je možno katetrsko zapiranje ovalnega okna&#160;<span class="xref">(39,44)</span>.</p>
			<h2><span>5.4 </span>Imunosupresivno in antimikrobno zdravljenje</h2>
			<p>Vnetje žilne stene arterij (vaskulitis) je pomemben vzrok oziroma dejavnik tveganja za nastanek IMK v pediatričnem obdobju&#160;<span class="xref">(23,45)</span>. Za zdravljenje primarne bolezni v nekaterih centrih antitrombotičnem zdravljenju dodajo imunosupresivno zdravljenje. Različne študije so opisovale boljši izid zdravljenja, preprečitev napredovanja stenoze arterij in ponovitev IMK ob sočasnem imunosupresivnem zdravljenju&#160;<span class="xref">(46-49)</span>. Zaenkrat je premalo podatkov, ki bi dokazali nesporno korist imunosupresivnega zdravljenja, zato je odločitev individualna glede na klinično sliko&#160;<span class="xref">(50)</span>. Pri zdravljenju IMK v sklopu primarnega vaskulitisa osrednjega živčevja je potrebno sodelovanje s pediatričnim revmatologom; pri teh bolnikih poleg antitrombotičnega in steroidnega zdravljenja z visokimi odmerki, dodamo še drugo imunosupresivno zdravilo (npr. ciklofosfamid)&#160;<span class="xref">(51,52)</span>.</p>
			<p>Kot posebno entiteto je potrebno omeniti VZV-arterijopatijo, kjer lahko s PCR (<italic class="em">angl</italic><italic class="em">.</italic> polymerase chain reaction) metodo pri posameznih primerih dokažemo prisotnost virusa VZV v likvorju. V tem primeru je potrebno tudi zdravljenje z aciklovirjem v intravenski obliki in sodelovanje z infektologom&#160;<span class="xref">(49,53)</span>.</p>
			<p>Vaskulitis in posledične ishemične dogodke lahko povzroča tudi bakterija <italic class="em">Borrelia burgdorferi</italic>, sicer pri manjšem deležu (0,3–1 %) bolnikov, ki imajo dokazano Lymsko boreliozo. Zgodnja diagnoza in zdravljenje sta ključna za dober izid tega redkega, a nevarnega zapleta. Priporočena zdravila so ceftriakson, cefotaksim ali penicillin G v intravenski obliki. Učinkovit je tudi peroralni doksiciklin&#160;<span class="xref">(54)</span>.</p>
			<h2><span>5.5 </span>Nevrokirurški ukrepi</h2>
			<p>Ob obsežni IMK in prisotnih motnjah zavesti je v akutni fazi, po opravljeni nujni slikovni diagnostiki, potreben takojšen posvet z nevroradiologom, vaskularnim nevrologom ter nevrokirurgom. Pri otrocih, ki imajo obsežen infarkt srednje možganske arterije, se lahko razvije obsežni možganski edem do stopnje, ki zahteva dekompresivno kraniektomijo&#160;<span class="xref">(55,56)</span>. Dekompresivno kraniektomijo potrebujejo tudi posamezni primeri bolnikov v akutni fazi IMK zadnje kotanje zaradi nastajajočega možganskega edema in nevarnosti herniacije&#160;<span class="xref">(20)</span>.</p>
			<h2><span>5.6 </span>Zdravljenje bolnikov s srpastocelično anemijo (SA)</h2>
			<p>V Sloveniji še nismo obravnavali primera bolnika s SA, ki bi imel IMK v pediatričnem starostnem obdobju, medtem ko je drugod po svetu SA pogosto eden glavnih vzrokov za IMK pri otrocih. Pri vseh bolnikih z znano SA in akutnimi nevrološkimi znaki je priporočljivo urgentno zdravljenje s transfuzijo krvi, ki zniža delež HbS pod 30 % in zviša Hb preko 100–110 g/L. Navadno so za doseganje tega cilja potrebne izmenjevalne transfuzije. V primeru, da izmenjalna transfuzija ni na voljo znotraj šestih ur po diagnosticiranju, je potrebna dopolnilna transfuzija za dvig Hb preko 100 g/L in izboljšanje prekrvitve možganov. Sicer morajo bolniki s SA prejemati redne transfuzije krvi, ki vzdržujejo raven Hb nad 90 g/L in HbS pod 30 %&#160;<span class="xref">(20)</span>.</p>
			<h1><span>6 </span>Napoved izida</h1>
			<p>Čeprav so danes na voljo različne diagnostične metode za hitro prepoznavanje in uveljavljeni terapevtski postopki, s katerimi posledice IMK vsaj zamejimo, če jih že ne uspemo preprečiti, so študije pokazale, da ima kar dve tretjini otrok, ki utrpijo IMK, različne nevrološke težave vse življenje. Slabšo napoved izida imajo otroci z dokazano bilateralno ishemijo ter hudo motnjo zavesti ob samem ishemičnem dogodku. IMK v sklopu arterijopatij naj bi bila najpogosteje povezana s kasnejšimi nevrološkimi posledicami v otroški populaciji. Arterijopatije med vsemi dejavniki predstavljajo tudi najvišje tveganje za ponovitev IMK&#160;<span class="xref">(57)</span>.</p>
			<h1><span>7 </span>Zaključek</h1>
			<p>S prispevkom želimo okrepiti ozaveščenost zdravnikov o pojavljanju IMK v pediatrični populaciji, s tem pa povečati možnost pravočasnega prepoznavanja IMK in s tem ustrezno akutno obravnavo. S hitrim diagnosticiranjem se poveča uspešnost zdravljenja, kar zmanjša obseg okvare možganskega tkiva in možnost dolgotrajnih nevroloških posledic. Zaradi raznolike patologije in dejavnikov tveganja za IMK v pediatrični dobi ter dejstva, da gre za razmeroma redko bolezen, je nujno sodelovanje pediatričnega nevrologa s specialisti z več področij pediatrije na terciarni ravni, z nevroradiologom, nevrokirurgom ter nevrologom v centru za možgansko kap.</p>
		</article>
	</body>
</html>
