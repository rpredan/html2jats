<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2703</title>
	</head>
	<body id="x2703" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2703</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, Cardiovascular system, <span class="discipline-en">Metabolic&#160;and&#160;hormonal&#160;disorders</span>, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, Srce in ožilje, <span class="discipline-sl">Metabolne&#160;in&#160;hormonske&#160;motnje</span>, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Problematika u</span><span class="running-header">živanja pijač z dodanim sladkorjem v Sloveniji in </span><span class="running-header">svetu</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | november – december 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | November – December 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinični oddelek za endokrinologijo, diabetes in presnovne bolezni, Interna klinika, Klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> Klinični oddelek za žilne bolezni, Interna klinika, Klinični center Ljubljana, Ljubljana, Slovenija</p>
			<p class="aff lang-en"><span class="ref-aff">1</span> Department of Endocrinology, Diabetes and Metabolic Diseases, Division of Internal Medicine, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">2</span> Department of Vascular Diseases, Division of Internal Medicine, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Špela Volčanšek, e:&#160;spela.volcansek@kclj.si</p>
			<p class="label">Ključne besede:</p>
			<p class="keywords lang-sl">pijače z dodanim sladkorjem; fruktoza; debelost; sladkorna bolezen tipa 2; srčno-žilne bolezni</p>
			<p class="label">Key words:</p>
			<p class="keywords lang-en">sugar-added beverages; fructose; obesity; diabetes mellitus type 2; cardiovascular disease</p>
			<p class="history">Prispelo: 19. 1. 2018 Sprejeto: 16. 9. 2018</p>
		</sidebar>
		<article>
			<h1 class="title lang-sl">Problematika uživanja pijač z dodanim sladkorjem v Sloveniji in svetu</h1>
			<h1 class="title lang-en" lang="en-US">Problematics of sugar-added beverage consumption in Slovenia and the world</h1>
			<p class="author" lang="en-US"><span class="given-name"><a id="_idTextAnchor000"></a>Špela</span> <span class="surname">Volčanšek</span>,<sup class="sup">1</sup> <span class="given-name">Mojca</span> <span class="surname">Lunder</span>,<sup class="sup">1</sup> <span class="given-name">Miodrag</span> <span class="surname">Janić</span>,<sup class="sup">2</sup> <span class="given-name">Andrej</span> <span class="surname">Janež</span><sup class="sup">1</sup></p>
			<h1 class="abs">Izvleček</h1>
			<p class="abs">Pojavnost srčno-žilnih in presnovnih bolezni je dosegla pandemične razsežnosti. Zato se vse večja pozornost posveča tudi z življenjskim slogom pogojenemu zdravju prebivalstva, še posebej načinu prehranjevanja in vnosu določenih skupin živil. Številne epidemiološke raziskave so dokazale, da je uživanje pijač z dodanim sladkorjem povezano z nastankom debelosti, sladkorne bolezni in srčno-žilnih bolezni, dodatno pa je tudi dober kazalec posameznikovega nezdravega življenjskega sloga. Pijače z dodanim sladkorjem so vir t. i. »praznih kalorij«, ki nimajo hranilne vrednosti in so največji dodatni vir energije in vnosa dodanih sladkorjev, še posebej fruktoze. Zmanjšanje vnosa pijač z dodanim sladkorjem dokazano vodi v znižanje telesne mase in zmanjšanje tveganja za nastanek srčno-žilnih in presnovnih bolezni. Uživanje pijač z dodanim sladkorjem se uvršča med 15 najpogostejših dejavnikov tveganja med kazalci nezdravega življenjskega sloga. Zato je smiselno intenzivno ozaveščanje o pomembnosti opustitve uživanja pijač z dodanim sladkorjem, še posebej pri osebah s povečanim tveganjem za presnovne bolezni in pri mladih z nezdravim življenjskim slogom. V prispevku so opredeljene pijače z dodanim sladkorjem, opisana je njihova povezava z debelostjo, sladkorno boleznijo in srčno-žilnimi boleznimi ter možni zdravi nadomestki teh pijač.</p>
			<h1 class="abs">Abstract</h1>
			<p class="abs">The prevalence of cardiometabolic diseases has reached pandemic proportions; therefore, increasing attention is paid to lifestyle changes in the population, especially the eating habits and consumption of certain food groups. Epidemiological evidence shows that the consumption of sugar-added beverages is associated with an increased risk of obesity, diabetes, and cardiovascular disease; furthermore, it is an indicator of individual’s unhealthy lifestyle. Sugar-added beverages are a source of so-called “empty calories” that have no nutritional value and represent the largest source of added energy and intake of added sugars, especially fructose. It has been shown that a reduction in sugar-added beverage consumption leads to a decrease in body weight and a reduction in the risk of cardiometabolic diseases. The consumption of sugar-added beverages is ranked among the 15 most common risk factors among the indicators of an unhealthy lifestyle. Consequently, it is reasonable to intensify awareness of the importance of abstaining from the consumption of sugar-added beverages, especially in people with an increased risk of metabolic diseases and young people with an unhealthy lifestyle. In this article, sugar-added beverages and their association with obesity, diabetes, cardiovascular diseases, as well as possible healthy alternatives to such beverages are described.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Volčanšek Š, Lunder M, Janić M, Janež A. [Problems of sugar-added beverage consumption in Slovenia and the world]. Zdrav Vestn. 2018;87(11–12):587–98.</p>
			<p class="doi"><bold class="strong">DOI:</bold> 10.6016/ZdravVestn.2703</p>
			<h1><span>1 </span>Uvod</h1>
			<p>V zadnjih desetletjih beležimo dva vzporedna epidemiološka trenda: porast pojavnosti debelosti in sladkorne bolezni tipa 2&#160;<span class="xref">(1</span><span class="xref">,2)</span>. Zaradi njune vzročne povezanosti se uveljavlja pojem »diabesity«, ki je sestavljen iz angleških besed za sladkorno bolezen (diabetes) in debelost, (obesity)&#160;<span class="xref">(3)</span>. Srčno-žilne bolezni so vodilni zaplet teh dveh presnovnih bolezni in vodilni vzrok umrljivosti v Sloveniji in svetu&#160;<span class="xref">(4,</span><span class="xref">5)</span>.</p>
			<p>Med mnogimi dejavniki, ki so lahko povezani z nastankom debelosti, sladkorne bolezni in srčno-žilnih bolezni, se velika pozornost posveča življenjskemu slogu, kamor uvrščamo tudi način prehranjevanja. Na tem področju je veliko pozornosti strokovne in laične javnosti namenjene uživanju pijač z dodanim sladkorjem, ki so največji dodatni vir energije in vnosa dodanih sladkorjev tako pri otrocih kot pri odraslih&#160;<span class="xref">(6)</span>. Svetovna zdravstvena organizacija (WHO) priporoča omejitev vnosa dodanih sladkorjev na največ 10 % celotnega dnevnega energijskega vnosa&#160;<span class="xref">(7)</span>. Uživanje pijač z dodanim sladkorjem lahko vodi v porast telesne mase, kar je posledica visoke vsebnosti sladkorjev, povečanja celodnevnega kaloričnega vnosa in dejstva, da uživanje takšnih pijač ne nudi občutka sitosti. Pijače z dodanim sladkorjem lahko vplivajo tudi na spremembe v okusu. Zaradi aktiviranja signalnih poti v možganih povzročijo še večjo željo po uživanju podobnih pijač&#160;<span class="xref">(8)</span>. Pri izdelavi pijač z dodanim sladkorjem se v zadnjih letih za sladkanje vse več uporablja fruktoza, ki se v prehrani običajno nahaja v obliki saharoze ali fruktozno-glukoznega sirupa&#160;<span class="xref">(9)</span>. Fruktoza igra pomembno vlogo pri nastanku presnovnih in srčno-žilnih bolezni zaradi svojstvenega načina presnove&#160;<span class="xref">(10,11,12,13</span><span class="xref">)</span>.</p>
			<p>V prispevku smo avtorji povzeli bistveno literaturo in nanizali dokaze in mehanizme, preko katerih je uživanje pijač z dodanim sladkorjem vzročno povezano s prirastom telesne mase in razvojem sladkorne bolezni ter srčno-žilnih bolezni.</p>
			<h1><span>2 </span>Opredelitev pijač z dodanim sladkorjem</h1>
			<p>Med pijače z dodanim sladkorjem prištevamo brezalkoholne pijače, sadne pijače in energijske pijače, ki jim proizvajalec, kuhar ali potrošnik dodajo sladkorje. Ti so najpogosteje glukoza, fruktoza, dekstroza, laktoza, sladni sirup, maltoza, melasa, saharoza, treh<a id="_idTextAnchor001"></a>aloza, med in rjavi sladkor&#160;<span class="xref">(9)</span>.</p>
			<p>Fruktozo najdemo v saharozi (disaharid, sestavljen iz ene molekule glukoze in ene molekule fruktoze; pridobiva se iz sladkornega trsa ali sladkorne pese) in koruznem škrobu z visoko vsebnostjo fruktoze. V obliki naravnega monosaharida fruktozo najdemo tudi v medu, sadju in nekateri zelenjavi&#160;<span class="xref">(14)</span>. Pomemben vir fruktoze v prehrani je koruzni sirup z visoko vsebnostjo fruktoze (<italic class="em">angl.</italic> high fructose corn syrup, HFCS), ki se pridobiva z industrijsko predelavo iz koruznega škroba. Vsebnost fruktoze je najpogosteje 42 % (HFCS-42) ali 55 % (HFCS-55), v ostalem deležu pa je zastopana glukoza&#160;<span class="xref">(9)</span>. Koruzni sirup s 55-odstotno vsebnostjo fruktoze je približno enako sladek kot saharoza in se zato uporablja za sladkanje pijač z dodanim sladkorjem, medtem ko je koruzni sirup z 42-odstotno vsebnostjo fruktoze manj sladek in se uporablja predvsem pri obdelavi manj sladke hrane v pločevinkah (juhe, sadje, ipd.), kosmičev, pečenih živil, bonbonov, izdelkov v ponudbi hitre prehrane ipd. Uporaba HFCS v pijačah z dodanim sladkorjem narašča, saj je ta bistveno cenejši od naravnega sladkorja. Pomembno je poudariti, da tudi pijače, sladkane z naravnim sladkorjem, vsebujejo fruktozo, in sicer v polovičnem deležu od količine sladkorja&#160;<span class="xref">(14)</span>.</p>
			<p>Vsebnost sladkorja v pijačah z dodanim sladkorjem se med različnimi pijačami na trgu razlikuje. S <span class="ref-fig">Slik</span><span class="ref-fig">e 1</span> je razvidno, da je vsebnost dodanega sladkorja v nekaterih pijačah velika, zato ta predstavlja velik delež dnevnega kaloričnega vnosa. Nekatere pijače z dodanim sladkorjem (500 ml) vsebujejo kar do 52 g sladkorja (kar je 208 kalorij) ali 10 % celokupnega dnevnega vnosa (ob dnevnem vnosu 2000 kcal/dan)&#160;<span class="xref">(9)</span>. Dejanska vsebnost sladkorja v pijačah z dodanim sladkorjem se lahko razlikuje od tiste, ki je navedena na embalaži. Ventura in sodelavci so ugotovili, da se vsebnost sladkorja za 85–128 % razlikuje od označene na embalaži, razlika je bila največja pri pijačah, ki niso bile ustekleničene (dostopne v obliki točenja v restavracijah s hitro prehrano ipd.). Vnos pijač z dodanim sladkorjem predstavlja t. i. prazne kalorije, saj ena pločevinka pijače z dodanim sladkorjem vsebuje 20 gramov fruktoze, ne pa ostalih pomembnih hranil; za razliko od srednje velike pomaranče, ki vsebuje 6 g fruktoze, poleg tega pa tudi druga pomembna hranila, kot so vitamini in vlaknine&#160;<span class="xref">(15)</span>. V večini raziskav se <italic class="em">ena</italic><italic class="em"> enota</italic> pijače opredeljuje kot 355 ml, izjemoma so na trgu pločevinke z vsebnostjo 235 ml.</p>
			<div>
				<div id="_idContainer003" class="figure-wrapper">
					<p><img src="2703-web-resources/image/zdravvestn-2703-sl-01.png" alt="" /></p>
					<p class="caption"><bold class="blue">Slika 1:</bold> Vsebnost sladkorja v izbranih pijačah. Prikaz ponazarja vsebnost v obliki števila čajnih žličk (5 g) sladkorja v 500 ml pijače z dodanim sladkorjem. Črni kvadratki prikazujejo ekvivalent kaloričnega vnosa. V sivem predelu so prikazani najbolj zdravi nadomestki pijač z dodanim sladkorjem.</p>
				</div>
			</div>
			<h1><span>3 </span>Problem uživanja pijač z dodanim sladkorjem v Sloveniji in svetu</h1>
			<p>V Sloveniji 14,8 % odraslih pogosto, torej do trikrat tedensko, uživa pijače z dodanim sladkorjem. Med mladimi pa ta delež znaša 24 % (glede na ocene v letih 2016 in 2014)&#160;<span class="xref">(16)</span>. V slovenski raziskavi, ki je analizirala uživanje pijač z dodanim sladkorjem adolescentov starosti 14 do 17 let, so ugotovili, da pijače z dodanim sladkorjem predstavljajo 9 % dnevnega kaloričnega vnosa pri dečkih in 10 % dnevnega vnosa pri deklicah. Delež zaužitih pijač z dodanim sladkorjem, kot so na primer sadni nektarji, sirupi, čaj (sladkan s sladkorjem), ledeni čaj in gazirane pijače, je pri dečkih znašal 44 % (povprečno 683 ml dnevno), pri deklicah pa 41 % (povprečno 715 ml dnevno) celokupnega tekočinskega vnosa&#160;<span class="xref">(17)</span>.</p>
			<p>V ZDA so v raziskavi NHANES (<italic class="em">angl.</italic> National Health and Nutrition Examination Survey) ugotovili, da polovica populacije dnevno uživa pijače z dodanim sladkorjem; ena od štirih oseb s pijačami z dodanim sladkorjem zaužije vsaj 200 kalorij, 5 % oseb pa vsaj 567 kalorij. Med otroki in mladostniki je bil vnos kalorij na ta način v povprečju 224 kalorij dnevno, kar je okrog 11 % priporočenega celokupnega dnevnega vnosa. V Angliji so pijače z dodanim sladkorjem predstavljale 5,8 % celokupnega dnevnega vnosa pri otrocih, 3 % pri mladih odraslih in manj kor 2 % pri starejših odraslih. Podobne deleže so beležili tudi v Avstraliji, v Mehiki pa je bil ta delež večji, in sicer okrog 10 %&#160;<span class="xref">(18</span><span class="xref">)</span>.</p>
			<h1><span>4 </span>Vpliv uživanja pijač z dodanim sladkorjem na pojav debelosti</h1>
			<p>V številnih raziskavah so potrdili povezavo med uživanjem pijač z dodanim sladkorjem in porastom telesne mase oziroma tveganjem za nastop debelosti&#160;<span class="xref">(6</span><span class="xref">,</span><span class="xref">11,19,20,21)</span>; v povprečju so beležili porast telesne mase za 1 kg na leto&#160;<span class="xref">(22,23,24)</span>. Izkazalo se je tudi, da gre za premosorazmerno rast telesne mase v odvisnosti od količine zaužitih pijač z dodanim sladkorjem&#160;<span class="xref">(25)</span>. Porast telesne mase zaradi uživanja pijač z dodanim sladkorjem je bil še večji pri posameznikih, ki so bili genetsko nagnjeni k debelosti, v primerjavi s splošno populacijo&#160;<span class="xref">(26)</span>.</p>
			<p>Svetovna zdravstvena organizacija je na podlagi več kot 60 kliničnih raziskav ugotovila, da je zmanjšanje vnosa dodanih sladkorjev pri odraslih pomembno vplivalo na telesno maso. Ob popolni opustitvi uživanja pijač z dodanim sladkorjem so pri odraslih beležili znižanje telesne mase za 0,8 kg, v nasprotnem primeru pa je telesna masa porasla za 0,75 kg. Pri otrocih podobnih učinkov niso beležili&#160;<span class="xref">(</span><span class="xref">7)</span>. V dveh prospektivnih raziskavah na pediatrični populaciji so ugotovili za 55 % večje tveganje za nastop debelosti pri tistih, ki so imeli večji vnos dodatnih sladkorjev. Spodbujanje k opustitvi uživanja pijač z dodanim sladkorjem tako pri normalno prehranjenih kot tudi debelih otrocih in mladostnikih je pomembno zmanjšalo nadaljnji porast telesne mase&#160;<span class="xref">(27,28)</span>.</p>
			<p>Povezava uživanja pijač z dodanim sladkorjem in debelosti je najbolj jasno dokazljiva pri velikih prospektivnih raziskavah kohort z dolgim obdobjem spremljanja s statistično obdelavo, ki ne izniči vpliva na celotni energijski vnos&#160;<span class="xref">(20)</span>. Ker uživanje pijač z dodanim sladkorjem poveča celodnevni kalorični vnos, statistična metoda, s katero se prilagodimo na energijski vnos, umetno podceni pomen uživanja teh pijač na prirast telesne mase. To je možni razlog, da nekatere od raziskav vzročne povezave niso potrdile&#160;<span class="xref">(16,29</span><span class="xref">)</span>. Doprinos k porastu telesne mase zgolj na račun uživanja pijač z dodanim sladkorjem je sorazmerno skromen, kar pa ni presenetljivo, saj je bolezen, odvisna od več dejavnikov.</p>
			<h1><span>5 </span>Vpliv uživanja pijač z dodanim sladkorjem na pojav sladkorne bolezni</h1>
			<p>Uživanje pijač z dodanim sladkorjem je neodvisno od spola ali starosti povezano s povečanim tveganjem za razvoj sladkorne bolezni tipa 2. Metaanaliza 8 prospektivnih raziskav je pokazala, da imajo osebe, ki dnevno zaužijejo več kot 2 enoti pijač z dodanim sladkorjem, za 26 % večje tveganje za razvoj sladkorne bolezni tipa 2 v primerjavi s tistimi, ki zaužijejo manj kot 1 enoto pijač z dodanim sladkorjem mesečno. Obdobje spremljanja v vključenih raziskavah je bilo 4–20 let, večina raziskav pa je vrednotila vprašalnike o prehranskih navadah&#160;<span class="xref">(30)</span>. V raziskavi na angleški populaciji, ki je osebe spremljala 10 let, so potrdili, da uživanje pijač z dodanim sladkorjem poveča tveganje za razvoj sladkorne bolezni tipa 2 neodvisno od debelosti. Osebe, ki so zaužile eno enoto pijače z dodanim sladkorjem dnevno, so imele za 21 % povečano tveganje za nastanek sladkorne bolezni tipa 2&#160;<span class="xref">(31)</span>. Podobne ugotovitve prinaša tudi evropska raziskava EPIC-Interact study v osmih evropskih državah&#160;<span class="xref">(32,33)</span>. Imamura s sodelavci je v metaanalizi raziskav pokazal, da je zmerno uživanje pijač z dodanim sladkorjem povezano s sladkorno boleznijo tipa 2 ne glede na prisotnost debelosti. Incidenca sladkorne bolezni tipa 2 se je ob zaužitju ene enote pijače z dodanim sladkorjem dnevno povečala za 18 %. Ko so ob analizi upoštevali vpliv debelosti, pa se je tveganje znižalo na 13 %. Ocenili so, da uživanje pijač z dodanim sladkorjem v ZDA prispeva k 8,7 % vseh primerov novoodkritih sladkornih bolezni&#160;<span class="xref">(10)</span>. V nekaterih raziskavah so potrdili povezavo med uživanjem pijač z dodanim sladkorjem in tveganjem za sladkorno bolezen tipa 2, vendar so te povezave postale vprašljive po statistični prilagoditvi za debelost&#160;<span class="xref">(23,34</span><span class="xref">)</span>. Slednje razlagamo z dejstvom, da osebe, ki so čezmerno prehranjene ali debele, že s tem nosijo višje tveganje in tudi uživajo večje količine pijač z dodanim sladkorjem&#160;<span class="xref">(</span><span class="xref">35)</span>.</p>
			<p>Uživanje zdravih nadomestkov pijač z dodanim sladkorjem (voda, nesladkan čaj ali nesladkana kava, naravni sokovi in pijače z umetnimi sladili) ni povečalo tveganja za razvoj sladkorne bolezni tipa 2&#160;<span class="xref">(31,36)</span>. Zato ocenjujejo, da bi lahko s prenehanjem (oz. z znižanjem vnosa pod 10 % celokupnega dnevnega energijskega vnosa) uživanja pijač z dodanim sladkorjem preprečili 3–15 % primerov novoodkrite sladkorne bolezni&#160;<span class="xref">(31)</span>.</p>
			<h1><span>6 </span>Vpliv uživanja pijač z dodanim sladkorjem na pojav srčno-žilnih bolezni</h1>
			<p>Pijače z dodanim sladkorjem povečujejo tveganje za razvoj srčno-žilnih bolezni, povezanih z aterosklerozo. Glede na rezultate prospektivnih raziskav uživanje pijač z dodanimi sladkorji vpliva predvsem na dejavnike tveganja, kot sta arterijska hipertenzija in dislipidemija. Vedno več je tudi dokazov za porast sistemskih parametrov vnetja, kar posredno vpliva na pojavnost koronarne bolezni ter možganske kapi&#160;<span class="xref">(37)</span>.</p>
			<p>Pojavnost arterijske hipertenzije je med rednimi porabniki pijač z dodanim sladkorjem (več kot ena enota dnevno) za 12 % večja kot pri tistih, ki zaužijejo manj kot 0,6 enote mesečno. S povečanjem porabe za 1 enoto dnevno tveganje za razvoj arterijske hipertenzije poraste za 8 %&#160;<span class="xref">(38)</span>. V raziskavi Browna in sodelavcev so pokazali, da s povečanjem uživanja pijač z dodanim sladkorjem za 1 enoto dnevno sistolni krvni tlak poraste za 1,6 mmHg, diastolni pa za 0,8 mmHg&#160;<span class="xref">(39)</span>. Povezave so vztrajale tudi po prilagoditvi podatkov glede na telesno maso&#160;<span class="xref">(38,39)</span>.</p>
			<p>Metaanaliza Huanga in sodelavcev je pokazala za 16 % povečano tveganje za razvoj koronarne bolezni ob povečanju uživanja pijač z dodanim sladkorjem za 1 enoto dnevno&#160;<span class="xref">(40)</span>. Dodatno so imeli tisti, ki so redno uživali več kot 2 enoti pijač z dodanim sladkorjem dnevno, za 35 % povečano tveganje za razvoj koronarne bolezni v primerjavi z nerednimi porabniki. Povezava je vztrajala tudi po izločenju drugih dejavnikov iz analize, kar kaže na verjetno neodvisno povezavo med uživanjem pijač z dodanim sladkorjem in koronarno boleznijo&#160;<span class="xref">(</span><span class="xref">41)</span>. Pri posameznikih, ki so zaužili več kot 1 enoto pijač z dodanim sladkorjem dnevno, se je tveganje za možgansko kap povečalo za 16 %, vendar po izločitvi drugih dejavnikov tveganja ta povezava ni vztrajala, kar nakazuje posreden vpliv arterijske hipertenzije in sladkorne bolezni na povečanje tveganja&#160;<span class="xref">(42)</span>.</p>
			<p>Najnovejša metaanaliza Naraina in sodelavcev nakazuje močnejše povezave, saj so ugotovili, da uživanje pijač z dodanim sladkorjem poveča tveganje za razvoj miokardnega infarkta za 19 %, vsaka dodanta enota na dan pa povečuje to tveganje za 22 %. Tveganje za možgansko kap se je pri porabnikih pijač z dodanim sladkorjem povečalo za 33 %&#160;<span class="xref">(43)</span>.</p>
			<h1><span>7 </span>Možni mehanizmi presnovnih in srčno-žilnih zapletov pri uživanju pijač z dodanim sladkorjem</h1>
			<p>Vnos večjih količin pijač z dodanim sladkorjem vodi v povečanje telesne mase, dodatno pa se s tem poveča glikemično breme, kar neodvisno od debelosti vodi v pojav insulinske rezistence, motenega delovanje ß-celice in kroničnega vnetja&#160;<span class="xref">(44</span><span class="xref">,45)</span>. Dodatno nekatere pijače z dodanim sladkorjem zaradi obarvanja v »barvo kokakole« vsebujejo tudi napredovale končne produkte glikacije (<italic class="em">angl.</italic> advanced glycation endproducts, AGE), ki nastanejo med karamelizacijo. Vse to še dodatno poveča tveganje za sladkorno bolezen&#160;<span class="xref">(46)</span>.</p>
			<p>Fruktoza in glukoza imata zelo podobno molekularno strukturo, a se absorbirata in presnavljata preko različnih poti. Fruktoza se v črevesju absorbira preko prenašalca GLUT-5 (<italic class="em">angl</italic><italic class="em">.</italic> glucose transporter 5) in se nato v jetrih skoraj popolnoma presnovi preko poti, neodvisnih od insulina. Ker ne sproži izločanja insulina ali leptina iz maščobnega tkiva, neposredno vpliva na porast telesne mase&#160;<span class="xref">(15)</span>. Fruktoza se presnavlja do vmesnih molekul, kot sta gliceralaldehid in dihidroksiaceton fosfat, ki vstopata v različne presnovne poti, preko katerih se pretvori v običajne energijske substrate, kot so npr. glukoza, glikogen, laktat ali maščobne kisline. Fruktoza tudi obide glavni korak glikolize na ravni fosfofruktokinaze, zaradi česar deluje kot neposredni substrat za lipogenezo. Zato lahko vnos fruktoze v večjih količinah poveča sintezo trigliceridov, in sicer verjetno šele, ko se vsaj 25 % energije zaužije v obliki fruktoze. Povečana tvorba maščob v jetrih spodbuja nastajanje lipoproteinov z zelo nizko gostoto (VLDL), ki pa se hitro presnavljajo v majhne goste lipoproteine z nizko gostoto (LDL)&#160;<span class="xref">(47)</span>.</p>
			<p>Dodatno privzem fruktoze v jetrih povzroči pomanjkanje znotrajceličnega ATP, kar poveča nastajanje sečne kisline. To vodi v presnovne zaplete in v zmanjšano nastajanje dušikovega oksida ter s tem okrnjeno delovanje endotela&#160;<span class="xref">(9,47)</span>. Povečan nastanek sečne kisline je povezan z nastankom arterijske hipertenzije, kar poteka preko okrnjenega delovanja endotela, spodbujanja vnetja v ledvičnih arterijah, aktiviranja sistema renin-angiotenzin in povečanja resorpcije natrija v ledvicah&#160;<span class="xref">(38)</span>.</p>
			<p>Fruktoza neposredno vpliva tudi na izražanje genov za dejavnike vnetja, med drugimi jedrnega faktorja κB (NF-κB), faktorjev tumorske nekroze (TNF) itn., s čimer ustvarja provnetno okolje, ki poznano spodbuja napredovanje aterosklerotičnih sprememb&#160;<span class="xref">(39,47)</span>. Opisane mehanizme prikazuje <span class="ref-fig">Slik</span><span class="ref-fig">a 2</span>.</p>
			<div>
				<div id="_idContainer005" class="figure-wrapper">
					<p><img src="2703-web-resources/image/zdravvestn-2703-sl-02.png" alt="" /></p>
					<p class="caption"><bold class="blue">Slika 2:</bold> Posredne in neposredne povezave med uživanjem pijač z dodanim sladkorjem in razvojem srčno-žilnih in presnovnih bolezni (debelosti, sladkorne bolezni). HFCS – koruzni sirup z visoko vsebnostjo glukoze (<italic class="em">angl.</italic> high fructose corn syrup), ATP – adenozin-trifosfat, AGE – napredovali končni produkti glikacije (<italic class="em">angl.</italic> advanced glycation endproducts). Povzeto po&#160;<span class="xref">(47)</span>.</p>
				</div>
			</div>
			<h1><span>8 </span>Možni zdravi nadomestki pijač z dodanim sladkorjem</h1>
			<p>Možni zdravi nadomestki pijač z dodanim sladkorjem so: voda, 100-odstotni sadni sok, kava, čaj in pijače, sladkane z umetnimi sladili (dietne pijače). Voda je optimalna pijača brez kalorij, v Sloveniji je lahko dostopna in poceni. Ugotovili so, da je zamenjava 1 enote pijač z dodanim sladkorjem za vodo povzročila za 0,49 kg manjši porast telesne mase v obdobju štirih let. Zamenjava 1 enote pijač z dodanim sladkorjem za sadne sokove, mešane z vodo, pa je v štirih letih zmanjšala porast telesne mase za 0,35 kg&#160;<span class="xref">(29)</span>. Tudi 100-odstotni sadni sok je zdrav nadomestek pijač z dodanim sladkorjem, saj vsebuje še vitamine in druga hranila. Ta sadni sok ima sicer sorazmerno visoko vsebnost kalorij iz naravnih sladkorjev, med katerim prevladuje fruktoza, zato se priporoča omejeno uživanje 100-odstotnega sadnega soka na 120–170 ml dnevno&#160;<span class="xref">(</span><span class="xref">47)</span>.</p>
			<p>V številnih raziskavah so ugotovili, da uživanje kave in pravega čaja ugodno vpliva na srčno-žilno tveganje in sladkorno bolezen, najverjetneje zaradi visoke vsebnosti polifenolov. Zato jih priporočajo kot možne nadomestke pijač z dodanim sladkorjem, vendar brez dodatkov kaloričnih sladil ali smetane. Možna alternativa so tudi napitki, sladkani z umetnimi sladili (aspartam, saharin, acetsulfam, neotam), saj ob njihovem uživanju v telo vnesemo le nekaj ali celo nič kalorij. Dolgoročni vpliv umetnih sladil na zdravje pa še ni dokončno raziskan; po nekaterih raziskavah sodeč lahko povečujejo tveganje za srčno-žilne zaplete, predvsem možgansko kap&#160;<span class="xref">(43)</span>. Izsledki raziskav kažejo tudi, da intenzivna umetna sladila lahko povečajo željo po sladkem in povečajo apetit, zaradi česar svetujejo omejeno uporabo le-teh, vsaj dokler se ne raziščejo njihovi dolgoročni vplivi na zdravje in presnovo&#160;<span class="xref">(</span><span class="xref">29,47)</span>.</p>
			<h1><span>9 </span>Poskusi omejitve uživanja pijač z dodanim sladkorjem v Sloveniji in svetu</h1>
			<p>V letu 2005 je Ministrstvo za zdravje Republike Slovenije izdalo <italic class="em">Smernice zdravega prehranjevanja v vzgojno-izobraževalnih zavodih</italic>, po katerih naj bi šole in vrtci zagotovili dostopnost do zdravih živil (pijače brez dodanih sladkorjev, živila z manjšo vsebnostjo sladkorja in bolj uravnoteženo sestavo)&#160;<span class="xref">(48)</span>. Zakon o šolski prehrani, objavljen v Uradnem listu Republike Slovenije leta 2016, v šolah prepoveduje namestitve avtomatov s sladkimi in slanimi prigrizki ter pijačami z dodanim sladkorjem&#160;<span class="xref">(</span><span class="xref">49)</span>. Obdavčitev hrane in pijače z visokim deležem sladkorja je ena od možnosti, s katero bi lahko vplivali na razvoj bolj zdravih prehranjevalnih navad v populaciji, vendar predloga zakona o posebni trošarini na brezalkoholne pijače z vsebnostjo sladkorja oziroma sladil Republika Slovenija ni sprejela. V Sloveniji se je zato uveljavila nova raven sodelovanja med živilsko industrijo, vladnimi organi in civilno družbo z listino <italic class="em">Zaveza odgovornosti</italic>, ki so jo podpisali predstavniki sektorja proizvodnje brezalkoholnih pijač. Zavezuje jih k bolj transparentnemu in odgovornemu trženju pijač z dodanim sladkorjem ter k promociji zdravega življenjskega sloga. Po podatkih Ministrstva za zdravje je vnos pijač z dodanim sladkorjem na prebivalca Republike Slovenije upadel s 127 litrov v letu 2010 na 92 litrov v letu 2016. Zmanjšanje količine zaužitih pijač z dodanim sladkorjem so beležili tako pri odraslih kot tudi pri otrocih in mladostnikih&#160;<span class="xref">(50)</span>.</p>
			<p>V Angliji so omejili uživanje prostih sladkorjev na največ 5 % dnevno, med drugim predlagajo celo popolno opustitev uživanja pijač z dodanim sladkorjem. Po ukrepih so ugotovili, da se je uživanje pijač z dodanim sladkorjem zmanjšalo za 76 ml na dan pri otrocih in za 66 ml na dan pri adolescentih. Po drugi strani se je pri odraslih uživanje pijač z dodanim sladkorjem zmanjšalo le za 13 ml na dan, kar ni bilo statistično pomembno&#160;<span class="xref">(18)</span>. V letu 2017 so pijače z dodanim sladkorjem obdavčili na Portugalskem, v Savdski Arabiji, Združenih Arabskih Emiratih, na Tajskem, v Kataloniji in v petih zveznih državah ZDA. V letu 2018 načrtujejo uvedbo obdavčitve pijač z dodanim sladkorjem še na Irskem, v Angliji, Južnoafriški republiki, Estoniji, v ZDA pa v Seattlu in Washinghtonu&#160;<span class="xref">(51)</span><span class="xref">.</span> V Kanadi so na pijačah z dodanim sladkorjem vidno označili vsebnost sladkorja in vpliv na zdravje ter s tem dosegli pomembno znižanje prodaje teh izdelkov&#160;<span class="xref">(52)</span>.</p>
			<p>V zadnjem desetletju se je količina zaužitih pijač z dodanim sladkorjem v razvitih državah (npr. ZDA, Anglija, ipd) torej znižala, vendar pa je prišlo do porasta njihove porabe v drugih delih sveta, predvsem v državah v razvoju&#160;<span class="xref">(</span><span class="xref">29)</span>.</p>
			<h1><span>10 </span>Prispevek uživanja pijač z dodanim sladkorjem k bremenu bolezni na svetovni ravni</h1>
			<p>Raziskava o globalnem bremenu bolezni (Global Burden of Disease Study) je uporabila podatke o 67 izmerjenih dejavnikih tveganja za kronične bolezni&#160;<span class="xref">(53)</span>. Za pijače z dodanim sladkorjem so te ocene vključevale neposredne učinke na breme bolezni, pa tudi posredne učinke, ki so povezani s povečanim tveganjem za nastop debelosti. Uživanje pijač z dodanim sladkorjem je zasedlo 12. mesto in se tako uvrstilo med 15 najpogostejših dejavnikov tveganja med kazalci nezdravega življenjskega sloga. Avtorji so ocenili, da so v letu 2010 nezdrave prehranjevalne navade vodile v 11,3 milijonov smrtnih primerov po svetu, izključno uživanje pijač z dodanim sladkorjem pa je prispevalo približno 184.000 smrtnih primerov (1,6 % vseh smrti zaradi s prehrano povezanih dejavnikov)&#160;<span class="xref">(54,55)</span>. V le nekaj državah je uživanje pijač z dodanim sladkorjem predstavljalo veliko večji delež bolezenskega bremena zaradi višje povprečne porabe. Mehika je npr. imela z enim najvišjih povprečnih vnosov, največjo sorazmerno smrtnost, ki jo je mogoče pripisati uživanju pijač z dodanim sladkorjem (12,1 %)&#160;<span class="xref">(53)</span>.</p>
			<p>Te raziskave so pokazale, da igra v primerjavi z drugimi dejavniki tveganja uživanje pijač z dodanim sladkorjem sorazmerno majhno vlogo pri globalnem bolezenskem bremenu&#160;<span class="xref">(53</span><span class="xref">,54,55)</span>, ki pa v posamezni državi lahko pomembna, če je uživanje takih pijač pogosto.</p>
			<h1><span>11 </span>Zaključek</h1>
			<p>V številnih raziskavah so ugotovili povezavo med uživanjem pijač z dodanim sladkorjem in debelostjo, sladkorno boleznijo ter srčno-žilnimi boleznimi. Vrednotenje vpliva izključno pijač z dodanim sladkorjem pa je oteženo zaradi verjetnega vpliva ostalih dejavnikov tveganja, ki so običajno hkrati prisotni v populaciji (povečana telesna masa, drugi dejavniki tveganja za srčno-žilne bolezni, nizek socialno-ekonomski status). Pijače z dodanim sladkorjem vsebujejo veliko enostavnih sladkorjev, kar vodi v presnovno neugodno povišanje koncentracije glukoze in insulina, dodatno pa tudi povečajo celokupni kalorični vnos, čeprav nimajo hranilne vrednosti. Zmanjšanje njihovega uživanja bi moral biti jasen cilj strategij za izboljšanje javnega zdravja. Spodbujanje k opustitvi pitja teh pijač je torej nedvomno pravilen ukrep, še posebej pri populaciji oseb s povečanim tveganjem za presnovne bolezni in pri mladih, katerih življenjski slog je velikokrat v celoti nezdrav. Kritiki teh strategij zagovarjajo, da je v zgodovini človeških prehranskih navad ožigosanje ene skupine živil vodilo v čezmerno uživanje drugih, vendar gre v primeru pijač z dodanim sladkorjem za vir praznih kalorij, za katerega imamo na voljo zdrave nadomestke.</p>
		</article>
	</body>
</html>
