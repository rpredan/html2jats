<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2907</title>
	</head>
	<body id="x2907" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2907</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, <span class="discipline-en">Oncology</span>, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, <span class="discipline-sl">Onkologija</span>, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Otočni reženj supraklavikularne arterije</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | julij – avgust 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | July – August 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Klinika za otorinolaringologijo in cervikofacialno kirurgijo, Univerzitetni klinični center Ljubljana, Ljubljana, Slovenija</p>
			<p class="aff lang-en">Department of Otorhinolaryngology and Cervicofacial Surgery, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Robert Šifrer, e:&#160;robert_sifrer@hotmail.com</p>
			<p class="label">Ključne besede:</p>
			<p class="keywords lang-sl">rak; režnji; rekonstrukcija; supraklavikularna arterija; supraklavikularni reženj</p>
			<p class="label">Key words:</p>
			<p class="keywords lang-en">cancer; flaps; reconstruction; supraclavicular artery; supraclavicular flap</p>
			<p class="history">Prispelo: 16. 12. 2018 Sprejeto: 6. 5. 2019</p>
		</sidebar>
		<article>
			<h1 class="title lang-sl">Otočni reženj supraklavikularne arterije – dodatna možnost za rekonstrukcijo vrzeli na glavi in vratu</h1>
			<h1 class="title lang-en" lang="en-US">Supraclavicular artery island flap – an additional option for the reconstruction of head and neck defects</h1>
			<p class="author" lang="en-US"><span class="given-name">Robert</span> <span class="surname">Šifrer</span>, <span class="given-name">Iztok</span> <span class="surname">Fošnarič</span>, <span class="given-name">Jošt</span> <span class="surname">Paučič</span>, <span class="given-name">Aleksandar</span> <span class="surname">Aničin</span></p>
			<h1 class="abs">Izvleček</h1>
			<p class="abs">Obstaja veliko možnosti za kritje vrzeli po onkološki kirurgiji na glavi in vratu. Najpogosteje se uporablja prosti fasciokutani radialni reženj, prosti anterolateralni stegenski reženj in vezani mišičnokožni reženj, t. i. pectoralis maior.</p>
			<p class="abs">Fasciokutani otočni reženj supraklavikularne arterije (SCAIF) je vsestranski reženj s področja nad ključnico in ramena. Baziran je na supraklavikularni arteriji, katere odcepišče od žile arteria transversa colli se nahaja v trikotniku na vratu, ki ga omejuje posteriorni rob sternokleidomastoidne mišice s ključnico in z žilo, poimenovano vena iugularis externa. Dolžina 26 cm, širina 6–7 cm in lok obrata omogočajo kritje kožnih vrzeli lateralno na vratu in na parotidnem področju ter v izjemnih primerih kritje temporalnih vrzeli. Na drugi strani je SCAIF uporaben za rekonstrukcijo vrzeli na sluznici ustne votline, žrela, požiralnika in za kritje fistul po operaciji.</p>
			<p class="abs">Opisujemo primer uporabe SCAIF pri bolnici z lokalno napredovalim karcinomom zunanjega sluhovoda in pri bolniku z obsežno metastazo v obušesni slinavki.</p>
			<p class="abs">Dvig SCAIF je kirurško nezahteven in hiter. SCAIF je zanesljiv, varen, ima malo zapletov in dobre funkcionalne in estetske rezultate, zato je široko uporaben za rekonstrukcijo različnih mehkotkivnih vrzeli na glavi in vratu.</p>
			<h1 class="abs">Abstract</h1>
			<p class="abs">There are many options for reconstruction of defects after head and neck oncological surgery. Among them, the free fasciocutaneous radial flap, the free anterolateral thigh flap and the pedicled myocutaneous pectoralis major flap are the most commonly implemented ones.</p>
			<p class="abs">The fasciocutaneous supraclavicular artery island flap (SCAIF) is a versatile flap harvested from the supraclavicular and shoulder area. It is based on the supraclavicular artery branching off the transverse cervical artery. The origin of the supraclavicular artery is located within the triangle bounded by the posterior border of the sternocleidomastoid muscle, the clavicle and the external jugular vein. Due to its length of 26 cm, the width of 6–7 cm and the arc of rotation, the SCAIF is suitable for reconstruction of various defects of the head and neck, such as lateral defects of the skin, the parotid and in exceptional cases temporal region. On the other hand, it is also appropriate for reconstructing the mucosal defects of the oral cavity, pharynx and oesophagus, and also for postoperative fistula treatment.</p>
			<p class="abs">We describe a case of locally advanced carcinoma of the external auricular canal and a case of an extensive metastasis in the parotid gland in which we used the SCAIF for reconstruction.</p>
			<p class="abs">The SCAIF harvesting is surgically straightforward and fast. The SCAIF is reliable, and safe, has few complications, and yields a good functional and cosmetic outcome. It is widely useful for reconstructing various soft tissue defects of the head and neck.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Šifrer R, Fošnarič I, Paučič J, Aničin A. [Supraclavicular artery island flap – an additional option for the reconstruction of head and neck defects]. Zdrav Vestn. 2019;88(7–8):361–70.</p>
			<p class="doi"><bold class="strong">DOI:</bold> 10.6016/ZdravVestn.2907</p>
			<h1><span>1 </span>Uvod</h1>
			<p>Posledica odstranitve napredovalega raka glave in vratu so vrzeli tkiv, ki pogosto zahtevajo rekonstrukcijo. Vrzeli delimo na kostne in mehkotkivne. Slednje so površinske zaradi izgube kože ali sluznic in globoke zaradi izgube mehkih tkiv pod površino&#160;<span class="xref">(1)</span>.</p>
			<p>Prednosti vezanega mišično-kožnega režnja, imenovanega pektoralis major (PM), kot so enostavno in hitro dviganje režnja, zadovoljiva dolžina žilnega peclja, visoka zanesljivost, dobri funkcionalni in estetski rezultati, so vzrok, da PM velja za dobro rešitev pri rekonstrukciji vrzeli glave in vratu&#160;<span class="xref">(2)</span>. Danes manj uporabljani vezani reženj v rekonstrukciji glave in vratu, ki je bila sicer najpogostejša rekonstrukcijska možnost pred uvedbo PM, je fasciokutani deltopektoralni reženj (DP). Uporaben je ne samo za kritje velikih kožnih vrzeli vratu in obraza, ampak tudi hkrati z drugimi režnji, kjer zagotavlja kožo za rekonstrukcijo površinskega dela vrzeli&#160;<span class="xref">(3)</span>. Njegova alternativa za manjše do srednje velike (površinske in globoke) vrzeli na sredini vratu je mali deltopektoralni reženj (MDP). Naše prve izkušnje z MDP je opisal Aničin, ki ga je uporabil za zaprtje traheokutane in laringokutane fistule, za kritje kožne vrzeli po odstranitvi obsežne metastaze v predtrahealni (Delfski) bezgavki in za rekonstrukcijo vrzeli, ki je nastala po odstranitvi raka žrelnega kanala po laringektomiji&#160;<span class="xref">(4)</span>.</p>
			<p>Praktično hkratna uvedba PM (leta 1979) in mikrovaskularne kirurgije (leta 1981) je odprla nove možnosti za rekonstrukcijo, a hkrati znatno zmanjšala pogostnost uporabe in zanimanje za vezane režnje. Lahko rečemo, da jih je potisnila v skorajšnjo pozabo&#160;<span class="xref">(2)</span>. Številni kirurgi kot prvo izbiro uporabljajo prosti fasciokutani radialni reženj (RR) in prosti perforatorski anterolateralni stegenski reženj (ALT)&#160;<span class="xref">(5,6)</span>.</p>
			<p>Kljub raznolikim indikacijam imajo našteti režnji nekaj pomanjkljivosti. PM je zaradi dimenzij velike prsne mišice voluminozen (<italic class="em">angl.</italic> bulky), kar lahko ovira primarno zaporo kože, njegova velika masa pa lahko vodi v razprtje celeče se kirurške rane&#160;<span class="xref">(7)</span>. Do navedenega pride samo v primerih nezadostnega zoženja peclja pri ključnici, neoptimalne postavitve režnja in pomanjkljive učvrstitve režnja na okolna tkiva s kirurškimi šivi.</p>
			<p>DP je neprikladen zaradi potrebe po kasnejši ponovni operaciji zaradi prekinitve napajalnega peclja. Poleg tega je estetsko manj sprejemljiv, saj je treba odvzemno mesto zapreti s prostim Tierschevim presadkom kože&#160;<span class="xref">(3)</span>. V tem oziru ima MDP prednost, saj je primarna zapora vrzeli odvzemnega mesta izvedljiva brez težav. Ablacija in rekonstrukcija sta tako, za razliko od DP, izvedljivi med istim posegom. Vendar pa je MDP zaradi dimenzij, majhnega kota obrata in manjšega dosega primeren le za izbrane vrzeli nizko v sredinskem delu vratu&#160;<span class="xref">(4)</span>.</p>
			<p>Za mikrovaskularne režnje so potrebna posebna kirurška znanja, v odvisnosti od ekspertize posameznega centra/oddelka morebiti celo dodatna kirurška ekipa in čas, poglobljeno monitoriranje vitalnosti režnja in višji stroški zdravljenja. Zaradi oddaljenosti barva in struktura kože odvzemnega mesta nista usklajeni s kožo glave in vratu&#160;<span class="xref">(8)</span>. Lahko pride do slabšega celjenja odvzemnega mesta. Pri starejših bolnikih z več boleznimi so ti režnji manj primerni&#160;<span class="xref">(9)</span>. Zaradi sprememb žil po obsevanju so mikrovaskularni režnji v primerjavi z vezanimi nagnjeni k trombozi žil, zato so za t. i. rešilne operacije slabša izbira od vezanih&#160;<span class="xref">(10-12)</span>. Poleg tega RR pušča estetsko nezadovoljivo brazgotino na podlahti.</p>
			<p>Zaradi omejitev mikrovaskularnih režnjev in vedno večjega števila obsevanih bolnikov vezani režnji ponovno pridobivajo na veljavi. Nekatere od njih je predstavil Paučič&#160;<span class="xref">(9)</span>. Otočni reženj supraklavikularne arterije (<italic class="em">angl.</italic> supraclavicular artery island flap, SCAIF) je fasciokutani reženj s nadključničnega področja in ramena. Glede velikosti, debeline in prostornina ustreza RR, pri debelih bolnikih pa zaradi več podkožne maščobe pridobi na debelini in postane bolj podoben ALT&#160;<span class="xref">(13)</span>. Prednost SCAIF je, da nima navedenih omejitev PM, DP, MDP, RR in ALT in da je njegov dvig kirurško preprost in hiter.</p>
			<h1><span>2 </span>Zgodovina supraklavikularnega režnja</h1>
			<p>Rama kot donorsko mesto je zgodaj vzbudila zanimanje, saj je Mütter že leta 1842 opisal medialno bazirani naključni reženj ramena (<italic class="em">angl.</italic> random flap)&#160;<span class="xref">(14)</span>. SCAIF je opisal Lamberty leta 1979&#160;<span class="xref">(15)</span>, populariziral pa ga je Pallua leta 1997&#160;<span class="xref">(16)</span>.</p>
			<p>V primerjavi s PM, RR in ALT, ki se najpogosteje uporabljajo za rekonstrukcijo mehkotkivnih vrzeli glave in vratu, je SCAIF manj znan. Na portalu PubMed se nahaja do danes samo 40 člankov, ki v naslovu vsebujejo »Supraclavicular Artery Island Flap«. Tudi v slovenskem prostoru se redko uporablja. Na Kliniki za otorinolaringologijo in cervikofacialno kirurgijo Ljubljana smo ga začeli uporabljati leta 2018 in smo ga doslej uporabili dvakrat.</p>
			<h1><span>3 </span>Kirurška tehnika</h1>
			<p>Kot že ime pove, SCAIF oskrbuje supraklavikularna arterija, ki je veja arterije transverse colli, s spremljajočima venama. Odcepišče arterije predstavlja os rotacije režnja in predstavlja točko, v kateri supraklavikularna arterija iz globine vratu vstopa v reženj. Tu je med dviganjem režnja najbolj izpostavljena in dovzetna za poškodbo. Odcepišče se nahaja v namišljenem trikotniku na vratu s stranicami, določenimi s posteriornim robom sternkleidomastoidne mišice (SCM), žilo vena iugularis externa (VJE) in ključnico – <span class="ref-fig">Slik</span><span class="ref-fig">a 1</span> in <span class="ref-fig">Slik</span><span class="ref-fig">a 2</span>.</p>
			<div>
				<div id="_idContainer003" class="figure-wrapper">
					<p><img src="2907-web-resources/image/zdravvestn-2907-sl-01.png" alt="" /></p>
					<p class="caption"><bold class="blue">Slika 1:</bold> Odcepišče a. supraclavicularis od a. transverse colli v področju namišljenega trikotnika (rumena barva).</p>
				</div>
			</div>
			<div>
				<div id="_idContainer005" class="figure-wrapper">
					<p><img src="2907-web-resources/image/zdravvestn-2907-sl-02.png" alt="" /></p>
					<p class="caption"><bold class="blue">Slika 2:</bold> Odcepišče supraklavikularne arterije (rumena zvezdica) se nahaja znotraj navideznega trikotnika, ki ga omejujejo posteriorni rob sternokleidomastoidne mišice (rdeča), ključnica (siva) in v. iugularis externa (modra). Koti trikotnika so označeni s kirurškimi šivi.</p>
				</div>
			</div>
			<p>Reženj načrtujemo lateralno od odcepišča supraklavikularne arterije v smeri proti ramenu. Njegova dolžina znaša 26 cm, širina pa največ 6–7 cm. Distalno poteka reženj nekaj cm preko deltoidne mišice. Vrzel odvzemnega mesta v okviru navedenih razsežnosti se lahko zapre primarno&#160;<span class="xref">(17,</span><span class="xref">18)</span>.</p>
			<p>Rez kože, podkožja in fascije se začne lateralno od trikotnika in sicer pri kotu med ključnico in VJE. Sledi obsegu načrtovanega režnja in se zaključi pri kotu med VJE in SCM. Reženj se dviga v smeriod distalno proti proksimalno v subfascialni ravnini, torej tik iznad deltoidne mišice, velike pektoralne mišice, mišice trapezius in ključnice.</p>
			<p>Pri dviganju režnja je treba zagotoviti ohranitev žilnega peclja. Slednjega se ne prikaže, ampak se fascijo in maščobo ob njem ohrani za preprečitev prepogibanja žile, kar bi sicer ogrozilo vitalnost režnja. Potek supraklavikularne arterije lahko identificiramo z Dopplersko ultrazvočno preiskavo ali angiografijo s pomočjo računalniške tomografije, čeprav to ni nujno potrebno&#160;<span class="xref">(17)</span>. Sledi obrat pripravljenega režnja in všitje v vrzel. V primeru transpozicije režnja izpod neprizadete kože na vrat (t. i. tunelizacija) je potrebna deepitelizacija kože proksimalnega dela režnja&#160;<span class="xref">(13)</span>.</p>
			<p>Kožo ob odvzemnem mestu SCAIF je treba najprej dobro »zmobilizirati« v podkožju, da se lahko vrzel primarno zapre. Med vratno disekcijo regije IV ali V se upošteva položaj a. transverse colli, ki je napajalna žila supraklavikularne arterije, zato je njena ohranitev nujna&#160;<span class="xref">(13)</span>.</p>
			<h1><span>4 </span>Primer 1</h1>
			<p>76-letna bolnica je bila obravnavana zaradi karcinoma levega sluhovoda s paralizo obraznega živca. Tumor je zastiral vhod v sluhovod, se širil preko tragusa na kožo izpred uhlja v posteriorni del leve obušesne žleze, v ušesno mečico in na medialno ploskev uhlja (<span class="ref-fig">Slik</span><span class="ref-fig">a 3</span>). Računalniška tomografija (CT) in magnetnoresonančno slikanje (MRI) sta razkrila vraščanje tumorja v površinski in globoki pol obušesne žleze, bobnično votlino in mastoidne celice. Tumor je obraščal anteriorno in lateralno površino artikularnega nastavka mandibule, vraščal v temporomandibularni sklep, preko artikularne površine pa je minimalno prodiral intrakranialno v dno srednje lobanjske kotanje in se bočil v temporalni možganski reženj. Na vratu se je nahajalo več bezgavk, velikih do 1 cm.</p>
			<div>
				<div id="_idContainer007" class="figure-wrapper">
					<p><img src="2907-web-resources/image/zdravvestn-2907-sl-03.png" alt="" /></p>
					<p class="caption"><bold class="blue">Slika 3:</bold> Karcinom levega sluhovoda, uhlja in preavrikularnega področja.</p>
				</div>
			</div>
			<p>Napravili smo vratno disekcijo (odstranitev regij II, III, IV in vene jugularis interne), amputacijo uhlja, radikalno odstranitev obušesne slinavke z odstranitvijo obraznega živca. Odstranili smo del masetrske mišice, del posteriornega ramusa mandibule z artikularnim nastavkom, del pterigoidnih mišic, zigomatični lok in temporalno mišico. Napravili smo še subtotalno petrozektomijo. Zaradi širitve malignoma v sigmoidni sinus in vzdolž celotne prikazane dure srednje kotanje radikalna resekcija ni bila možna. Vrzel po ablativnem delu operacije je prikazana na <span class="ref-fig">Slik</span><span class="ref-fig">i</span><span class="ref-fig"> 4</span>.</p>
			<div>
				<div id="_idContainer009" class="figure-wrapper">
					<p><img src="2907-web-resources/image/zdravvestn-2907-sl-04.png" alt="" /></p>
					<p class="caption"><bold class="blue">Slika 4:</bold> Vrzel po amputaciji uhlja, disekciji na vratu, radikalni parotidektomiji in subtotalni petrozektomiji. Prikazani so še namišljeni trikotnik (polna modra črta), odcepišče a. supraclavicularis (modra zvezdica) in obris SCAIF<italic class="em"> (črtkana modra črta)</italic>.</p>
				</div>
			</div>
			<p>Dvignili smo SCAIF, napravili »tunel« med platizmo in SCM (<span class="ref-fig">Slik</span><span class="ref-fig">a 5</span>), reženj proksimalno deepitelizirali, ga preko tunela premaknili na vrat in položili preko vrzeli (<span class="ref-fig">Slik</span><span class="ref-fig">a </span><span class="ref-fig">6</span>).</p>
			<div>
				<div id="_idContainer011" class="figure-wrapper">
					<p><img src="2907-web-resources/image/zdravvestn-2907-sl-05.png" alt="" /></p>
					<p class="caption"><bold class="blue">Slika 5:</bold> Dvignjeni SCAIF je skozi podkožni tunel usmerjen na vrat in pripravljen za kritje vrzeli.</p>
				</div>
			</div>
			<div>
				<div id="_idContainer013" class="figure-wrapper">
					<p><img src="2907-web-resources/image/zdravvestn-2907-sl-06.png" alt="" /></p>
					<p class="caption"><bold class="blue">Slika 6:</bold> Stanje takoj ob zaključku rekonstrukcije s SCAIF in po primarnim zaprtju odvzemnega mesta.</p>
				</div>
			</div>
			<p>Dokončni histološki izvid primarnega tumorja je pokazal invazivni poroženevajoči ploščatocelični karcinom gradusa II s peri- in intranevralno invazijo ter karcinomsko limfangiozo. Skupno je bilo izoliranih 48 bezgavk, od tega 13 infiltiranih z metastatskim rakom, v treh med njimi je bil dokazan preboj preko ovojnice bezgavke. Bolnico so po operaciji obsevali.</p>
			<h1><span>5 </span>Primer 2</h1>
			<p>65-letni dementni bolnik, po operaciji zaradi ploščatoceličnega karcinoma očesne veznice levo leto dni prej, je bil obravnavan zaradi slabo premakljive otekline premera 5 cm v področju leve obušesne žleze. Iz tvorbe se je izcejala zdrizasta vsebina. Citološki izvid otekline je pokazal metastazo ploščatoceličnega raka. Koža je bila zajeta v metastazo, obrazni živec pa je dobro deloval.</p>
			<p>Na posnetku CT s kontrastom in MRI je bilo videti tumorsko tvorbo premera 37 mm. Vraščala je v podkožje lica, masetrsko mišico in površinski pol obušesne slinavke. Na vratu ni bilo dodatnih metastaz.</p>
			<p>Narejeni sta bili selektivna supraomohioidna vratna disekcija in razširjena parcialna parotidektomija (odstranitev segmentov I, II, IV obušesne slinavke)&#160;<span class="xref">(19)</span>. Zaradi infiltracije s strani metastaze smo resecirali zigomatično in temporalno vejo obraznega živca. Odstranili smo priležeči del masetrske mišice in deperiostirali zigomatični odrastek, saj se je metastaza pričvrstila nanj.</p>
			<p>Dvignili smo SCAIF, izoblikovali tunel in deepitelizirali proksimalni del režnja. Nato smo ga skozi tunel usmerili na vrat in pokrili vrzel. Po obsežni mobilizaciji kože z roba odvzemnega mesta smo le-tega pod tenzijo primarno zaprli.</p>
			<p>Naslednji dan se je razvila paraliza levega radialnega živca, kar se je pokazalo kot popolna odsotnost iztegovanja prstov in zapestja. Ker bi vzrok lahko bila čezmerna tenzija zapore vrzeli na odvzemnem mestu, smo prekinili šive, razprli rano in sprostili tenzijo. V naslednjih dneh smo zabeležili postopno klinično izboljšanje paralize, ki se je popolnoma popravila v dveh tednih. Vrzel na odvzemnem mestu smo naknadno krili s prostim presadkom kože.</p>
			<p>Dokončni histološki izvid je pokazal 28 reaktivnih bezgavk brez metastaz. Tumorski proces je bil opredeljen kot invazivni poroženevajoči ploščatocelični karcinom gradusa II. Po mnenju patologa je šlo za popolnoma prerastlo intraparotidno bezgavko z obsežnim ekstrakapsularnim prebojem. Ker so se maligne celice nahajale v resekcijski ploskvi na dnu resekcije, operacija ni bila korenita. Odredili smo adjuvantno obsevanje, ki smo ga zaradi pomanjkanja sodelovanja prekinili.</p>
			<p>Dva meseca po operaciji je prišlo do abscesa v področju izpod SCAIF. Po opravljenih slikovnih preiskavah smo s kirurškim dreniranjem izpod SCAIF odstranili gnoj in ugotovili zdrizasto mehko tkivo, sumljivo za napredovanje raka. Naknadni histološki izvid tkiva je to potrdil. Pri bolniku smo predlagali paliativne ukrepe. <span class="ref-fig">Slik</span><span class="ref-fig">a 7</span> prikazuje stanje 1 mesec po operaciji. Na <span class="ref-fig">Slik</span><span class="ref-fig">i 8</span> je razvidno stanje 1 teden po reviziji zaradi abscesa in napredovanje bolezni izpod režnja.</p>
			<div>
				<div id="_idContainer015" class="figure-wrapper">
					<p><img src="2907-web-resources/image/zdravvestn-2907-sl-07.png" alt="" /></p>
					<p class="caption"><bold class="blue">Slika 7:</bold> Rezultat 1 mesec po operaciji. SCAIF je vraščen in vitalen.</p>
				</div>
			</div>
			<div>
				<div id="_idContainer017" class="figure-wrapper">
					<p><img src="2907-web-resources/image/zdravvestn-2907-sl-08.png" alt="" /></p>
					<p class="caption"><bold class="blue">Slika 8:</bold> Stanje 2 meseca po prvi operaciji in 1 teden po reviziji zaradi abscesa in napredovanja bolezni. Reženj je vraščen in vitalen, odvzemno mesto na rami je prekrito s prostim presadkom kože, ki je še v fazi celjenja.</p>
				</div>
			</div>
			<h1><span>6 </span>Razpravljanje in pregled področja</h1>
			<p>Razmah mikrovaskularne kirurgije je v zadnjih desetletjih prinesel nove rekonstruktivne možnosti za področje glave in vratu. Prednosti so dobri estetski in funkcionalni rezultati. V primeru površinskih vrzeli pridejo najpogosteje v poštev tanjši RR, v primeru vrzeli, ki iz površine segajo v globino, pa pride v poštev debelejši ALT.</p>
			<p>Lokalno in regionalno napredovali rak grla in hipofarinksa zahtevata odstranitev grla ali laringektomijo. Zadnja leta vedno več takih bolnikov zdravimo z obsevanjem in kemoterapijo, ki omogočata ohranitev grla. Zato se srečujemo z vse več bolniki z rakom, ki so že bili obsevani in zaradi napredovanja, ponovitve bolezni ali pojava novega primarnega tumorja potrebujejo zdravljenje. Tem bolnikom od kurativnega zdravljenja ostaja le operacija. Slabost predhodnega ohranitvenega zdravljenja (obsevanje s kemoterapijo ali brez nje) je znatno zvišanje možnosti za trombozo anastomoze prostega režnja. Posledica sta izpad oskrbe s krvjo in nekroza prostega režnja. Zato so obsevani bolniki manj primerni za mikrovaskularno rekonstrukcijo, varnejši pa so vezani lokalni in regionalni režnji&#160;<span class="xref">(</span><span class="xref">10-12)</span>.</p>
			<p>Površinske voluminozne vrzeli, ki bi jih v okviru primarne kirurgije rekonstruirali z ALT, pri obsevanemu bolniku rekonstruiramo s PM. Pri zgolj površinskih vrzelih kože ali sluznice, kjer ni potrebno nadomeščati tkiva v globini in bi bil PM predebel, namesto RR uporabimo SCAIF. Ta glede debeline ustreza RR in nima njegovih pomanjkljivosti.</p>
			<h2><span>6.1 </span>Indikacije</h2>
			<p>SCAIF se pri odcepišču supraklavikularne arterije (os obrata) obrne za 180 ⁰. Zaradi geometrije te rotacije je SCAIF še posebej primeren za kritje kožnih vrzeli na lateralni strani vratu in parotidnem področju, kar smo prikazali na naših primerih. Enako meni tudi Kokot, ki poroča o uporabi SCAIF za kritje kožnih vrzeli na vratu, obrazu, po parotidektomiji, po amputaciji uhlja in resekciji temporalne kosti&#160;<span class="xref">(18)</span>.</p>
			<p>Na drugi strani je SCAIF uporaben za kritje vrzeli sluznice ustne votline, žrela, požiralnika&#160;<span class="xref">(13)</span>, za kritje fistul po operaciji&#160;<span class="xref">(8)</span> in po operaciji stomalnih recidivov&#160;<span class="xref">(17)</span>. Opisane so tudi rekonstrukcije zelo kompleksnih vrzeli, kot sta transmuralna vrzel po operaciji bukalnega karcinoma&#160;<span class="xref">(</span><span class="xref">20)</span>, pri katerem se SCAIF prepogne in rekonstruira tako sluznično kot kožno stran vrzeli lica, in rekonstrukcija cirkumferentne vrzeli žrela po laringektomiji in totalni faringektomiji&#160;<span class="xref">(21)</span>.</p>
			<p>Zaradi enostavnosti in zanesljivosti ga nekateri avtorji ocenjujejo za prvo izbiro med fasciokutanimi režnji za rekonstrukcijo vrzeli glave in vratu&#160;<span class="xref">(22)</span>.</p>
			<h2><span>6.2 </span>Čas operacije</h2>
			<p>Ker za dvig SCAIF identificiranje žilnega peclja ni potrebno, je dvig režnja časovno nezahteven. Kokot je za dvig potreboval v povprečju 34,9 minut, za deepitelizacijo pa dodatnih 15,2 minut&#160;<span class="xref">(13)</span>. V kasnejši študiji poroča o še krajšem trajanju in sicer 30,5 in 13,6 minut&#160;<span class="xref">(18)</span>. Van Weert poroča, da je za dvig SCAIF potrebnih manj kot 50 minut&#160;<span class="xref">(17)</span>. Lee navaja čas 15 minut v rokah izkušenega kirurga&#160;<span class="xref">(8)</span>.</p>
			<p>V naših primerih smo SCAIF dvignili v 48 in 42 minutah, časa za deepitelizacijo in tuneliranje pa nismo merili. Smatramo, da se bo čas pri naslednjih bolnikih zaradi pridobivanja izkušenj skrajševal.</p>
			<h2><span>6.3 </span>Vratna disekcija</h2>
			<p>Pri obeh bolnikih smo napravili istostransko selektivno vratno disekcijo. V prvem primeru so bile odstranjene regije II, III in IV. Ker je nepoškodovana žila a. transversa colli predpogoj za uporabo SCAIF, je bila pri disekciji regije IV potrebno še posebej natančno in previdno prepariranje. Pri drugemu bolniku je disekcija zajemala regije I, II in III, zato žila a. transversa colli ni bila v neposredni nevarnosti.</p>
			<p>Kokot je med 45 in 22 bolniki, pri katerih je napravil SCAIF, selektivno vratno disekcijo, ki je zajemala regije IV ali V, napravil v 64 % in 40,9 % primerov&#160;<span class="xref">(13,14)</span>. Rezultati analize so pokazali, da raven vratne disekcije ne vpliva na incidenco nekroze SCAIF.</p>
			<h2><span>6.4 </span>Zapleti</h2>
			<p>Nekroza režnja je neprijetna novica. Za bolnika pomeni vsaj podaljšano hospitalizacijo, če ne celo nove operacije. K sreči je slednja v primeru SCAIF redka. Kokot je poročal o 9,1–18 % delnih in 4–4,5 % popolnih nekroz režnja. Te so zahtevale novo rekonstrukcijo s PM&#160;<span class="xref">(13,18)</span>. Fang v svoji študiji nekroz režnja ni opažal&#160;<span class="xref">(20)</span>. Tudi v naših primerih nekroze ni bilo.</p>
			<h2><span>6.5 </span>Zapleti na odvzemnem mestu</h2>
			<p>Če je širina režnja 7 cm in manj, je možna primarna zapora odvzemnega mesta&#160;<span class="xref">(13,</span><span class="xref">23)</span>. Avtorji opisujejo razprtje celeče se rane (dehiscenco) na odvzemnem mestu v 5–13,6 %&#160;<span class="xref">(13,18,20,21)</span>.</p>
			<p>Pri drugemu bolniku je prišlo v pooperacijskem poteku do paralize radialnega živca, kar v literaturi še ni bilo opisano. Paraliza je najverjetneje nastopila zaradi čezmerne tenzije ob primarni zapori odvzemnega mesta. Zapiranje rane je bilo namreč težavno, saj se robov ni dalo med seboj približati. Šele po obsežni mobilizaciji kože (oziroma t. i. podminiranju) je primarna zapora uspela. Nastala tenzija je bila po našem mnenju vzrok za sindrom kompartmenta. Vitalnost zgornjega uda pri tem ni bila ogrožena, saj so bili kapilarni povratek na prstih in arterijski pulzi na zapestju prisotni. Po odstranitvi vzroka (prekinitev šivov, sprostitev tenzije) se je paraliza postopoma popolnoma popravila.</p>
			<p>Zakaj je prišlo do težav pri zapiranju rane na odvzemnem mestu, ne vemo. Pri dviganju režnja smo upoštevali priporočene dimenzije, ki še omogočajo primarno zaporo. Te so dolžina 26 cm in širina 6–7 cm&#160;<span class="xref">(13)</span>. Širina režnja je bila pri našemu bolniku 7 cm. Poročajo tudi o širinah do 8 in celo do 10 cm, ko je primarna zapora še možna, vse pa je odvisno tudi od prožnosti kože&#160;<span class="xref">(8,</span><span class="xref">22)</span>.</p>
			<p>Iz našega primera smo se ponovno naučili, da se rane ne zapira primarno za vsako ceno. Sploh pa ne na račun povečane tenzije. V takih okoliščinah je varneje kriti s prostim presadkom kože. Di Benedetto je tako zaprl 3,6 % odvzemnih mest po dvigu SCAIF&#160;<span class="xref">(24)</span>. Ob pričakovanju težav s primarno zaporo je možna predhodna vstavitev tkivnega ekspanderja pod reženj. Po tem se lahko dvigne reženj dimenzij do 30 cm × 14 cm, s katerim se lahko zapirajo večje vrzeli, poleg tega pa je primarna zapora lažja&#160;<span class="xref">(25)</span>.</p>
			<h2><span>6.6 </span>Gibljivost ramena</h2>
			<p>Uporaba SCAIF ne zahteva disekcije motoričnih živcev niti ne vključuje mišic ramenskega obroča v reženj. Zato se funkcionalna prizadetost ramena zaradi dviga SCAIF ne pričakuje.</p>
			<p>Herr je pri večini od 10 bolnikov, pri katerih je bila rekonstrukcija narejena s SCAIF, zabeležil normalno gibljivost ramenskega sklepa&#160;<span class="xref">(26)</span>. Spieglova v skupini 20 bolnikov ravno tako ni opazila pomembnih razlik med operirano in neoperirano stranjo, kar se tiče gibljivosti, bolečine in dnevnih aktivnosti bolnikov&#160;<span class="xref">(23)</span>. Pri naših bolnikih težav z bolečinami in gibljivostjo ramena nismo opažali.</p>
			<h1><span>7 </span>Zaključek</h1>
			<p>V zadnjih desetletjih govorimo o znatnem napredku rekonstrukcije tkivnih vrzeli po kirurškem zdravljenju raka glave in vratu, predvsem na račun razvoja mikrovaskularne kirurgije. Vendar pa dejansko ni vsak bolnik primeren za take posege, kakor tudi vsaka vrzel ne zahteva rekonstrukcije s prostim mikrovaskularnim režnjem.</p>
			<p>SCAIF je eden od vezanih režnjev, ki se lahko uporabi namesto sicer bolj znanih PM, DP, RR in ALT. To mu omogočajo lastnosti, ki premoščajo pomanjkljivosti prej omenjenih režnjev. Tako SCAIF za razliko od PM omogoča rekonstrukcijo brez morebitnih težav s čezmerno debelino peclja, kar v nekaterih primerih rekonstrukcije s PM vodi v težavno zapiranje rane in dehiscenco. Ablativni in rekonstrukcijski del operacije s SCAIF se izvede med istim posegom, vrzel odvzemnega mesta pa se zapre primarno, kar ga umešča pred DP. Enostaven in hiter kirurški dvig brez mikrovaskularnih anastomoz so samo nekatere značilnosti SCAIF, ki dovoljujejo njegovo uporabo pri obsevanih bolnikih z več boleznimi, pri katerih mikrovaskularni režnji niso dobra rekonstrukcijska rešitev.</p>
			<p>Kljub začetnim izkušnjam s SCAIF smo reženj uspešno uporabili v dveh primerih. Glede na literaturo je SCAIF varen, zanesljiv, enostaven in široko uporaben fasciokutani reženj, s katerim je možno zapreti kožne in sluznične vrzeli tako po primarnem kot po rešilnem kirurškem zdravljenju.</p>
			<p>Bolnika se strinjata z objavo članka.</p>
		</article>
	</body>
</html>
