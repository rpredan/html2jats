<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2833</title>
	</head>
	<body id="x2833" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2833</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, <span class="discipline-en">Cardiovascular system</span>, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, <span class="discipline-sl">Srce in ožilje</span>, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Vloga Slovenija – transplant v donorskem programu</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | Januar – Februar 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | January – February 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Zavod republike Slovenije za presaditve organov in tkiv Slovenija Transplant, Ljubljana, Slovenija</p>
			<p class="aff lang-en">Institute of the Republic of Slovenia for the Transplantation of Organs and Tissues, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Petra Lušicky, e:&#160;petra.lusicky@gmail.com</p>
			<p class="label">Ključne besede:</p>
			<p class="keywords lang-sl">donorska dejavnost; naloge v donorski bolnišnici; transplantacijski koordinator; kakovost in varnost organov; izobraževanje in ozaveščanje</p>
			<p class="label">Key words:</p>
			<p class="keywords lang-en">donor program; tasks in a donor hospital; transplantation coordinator; organ quality and safety; education and awareness</p>
			<p class="history">Prispelo: 17. 4. 2018 Sprejeto: 22. 6. 2018</p>
		</sidebar>
		<article>
			<h1 class="title lang-sl">Vloga Zavoda Republike Slovenije za presaditve organov in tkiv Slovenija – transplant v donorskem programu</h1>
			<h1 class="title lang-en" lang="en-US">The role of the Institute of the Republic of Slovenia for the transplantation of organs and tissues Slovenija – transplant in the donor program</h1>
			<p class="author" lang="en-US"><span class="given-name"><a id="_idTextAnchor000"></a>Petra</span> <span class="surname">Lušicky</span>, <span class="given-name">Danica</span> <span class="surname">Avsec</span></p>
			<h1 class="abs">Izvleček</h1>
			<p class="abs">Presaditev organov je postala uveljavljena metoda zdravljenja odpovedi organov. V nekaterih primerih je celo edini učinkovit način zdravljenja.</p>
			<p class="abs">S pospešenim razvojem transplantacijske medicine v svetu so se uveljavili trije glavni modeli dejavnosti – španski, ameriški in mešani model. V Sloveniji smo se pri razvoju organizacije dejavnosti oprli na španski model. Leta 2002 je pričel delovati Zavod Republike Slovenije za presaditve organov in tkiv Slovenija-transplant, ki je osrednja državna institucija v donorski in transplantacijski dejavnosti. Obe veji dejavnosti sta povezani v nacionalno mrežo, ki vključuje 11 donorskih bolnišnic, transplantacijski center Univerzitetnega kliničnega centra Ljubljana in Center za tipizacijo tkiv. Najpomembnejšo vlogo v transplantacijski dejavnosti imajo donorske bolnišnice z bolnišničnimi transplantacijskimi koordinatorji, ki skrbijo za aktivno izvajanje postopkov za darovanje. Za usklajevanje vseh ravni donorske dejavnosti so zadolženi centralni transplantacijski koordinatorji. Slovenija-transplant z izvajanjem različnih dejavnosti zagotavlja učinkovit donorski program in kakovost ter varnost pridobljenih in presajenih organov. Zagotavlja tudi strokovni nadzor in izdaja strokovne smernice glede izvajanja vseh postopkov za darovanje, komunikacije s svojci, sporočanja slabe novice, pogovorov o darovanju, komunikaciji z mediji in javnostjo, o novostih v zakonodaji in na etičnem področju ter načinu izobraževanja za večjo učinkovitost in boljšo organizacijo dejavnosti. Namenjene so vsem izvajalcem donorskega programa, ki se izvaja v okviru nacionalne transplantacijske mreže. Z njimi želimo poenotiti strategijo za učinkovito izvajanje donorske dejavnosti v Sloveniji. Posebno pozornost namenja izobraževanju in usposabljanju zdravstvenega osebja na vseh ravneh zdravstvene dejavnosti kot tudi izobraževanju in ozaveščanju drugih javnosti.</p>
			<p class="abs">Število umrlih darovalcev v Sloveniji od leta 1998 narašča. Po številu umrlih darovalcev na milijon prebivalcev in po deležu odklonitev smo primerljivi z uspešnejšimi evropskimi in drugimi državami. Takšni rezultati kažejo na zaupanje javnosti v donorsko dejavnost in v Slovenija-transplant kot institucijo.</p>
			<p class="abs">Prihodnost donorskega programa so etični kodeksi in smernice, ki bolnika v paliativni oskrbi ali oskrbi ob koncu življenja obravnavajo tudi kot možnega mrtvega darovalca. Tudi v Sloveniji je že bila dana pobuda za vključitev takšnega pristopa v etični kodeks.</p>
			<h1 class="abs">Abstract</h1>
			<p class="abs">Organ transplantation has become an established method of treatment of organ failure. In some cases, it represents the only effective treatment.</p>
			<p class="abs">With the accelerated development of transplant medicine in the world, three main models of organ donation and transplantation have been established – Spanish, American and mixed model. Slovenia’s organizational aspect of organ donation and transplantation followed the Spanish model. The Institute of the Republic of Slovenia for the Transplantation of Organs and Tissues Slovenia-transplant became operational in 2002. Organ procurement and transplantation are intertwined in a national network, which consists of 11 donor hospitals, a transplant centre and the Centre for tissue typing. The most important segments of the donor program are donor hospitals with hospital transplant coordinators, while central transplant coordinators are responsible for coordinating the activities at all levels. Slovenia-transplant ensures effective execution of donor programme and the quality and safety of procured organs and tissues. It issues professional guidelines and provides expert supervision. Special attention is devoted to the education and training of healthcare professionals at all levels of healthcare system and raising awareness of the general public.</p>
			<p class="abs">The number of deceased donors in Slovenia has been rising since 1998. In terms of the number of actual deceased donors per million population and the family refusal rate, our achievements are comparable to other European and other countries, thus indicating a high level of trust in the donor program and in the Slovenija-transplant as an institution.</p>
			<p class="abs">The future of the donor program lies in progressive ethical codes and guidelines that treat palliative care or end-of-life care patients as possible deceased donors. In Slovenia, an initiative has already been taken to include such approach in the ethical code.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Lušicky P, Avsec D. [The role of the Institute of the Republic of Slovenia for the transplantation of organs and tissues Slovenija – transplant in the donor program]. Zdrav Vestn. 2019;88(1–2):3–20.</p>
			<p class="doi"><bold class="strong">DOI:</bold> 10.6016/ZdravVestn.2833</p>
			<h1><span>1 </span>Uvod</h1>
			<p>Presaditev organov je uveljavljen način zdravljenja za številne bolnike s kronično odpovedjo tarčnih organov. <a id="_idTextAnchor001"></a>Pri končni odpovedi jeter, pljuč in srca je zdravljenje s presaditvijo edini učinkovit način zdravljenja, pri odpovedi funkcije ledvic in trebušne slinavke pa presaditev pomembno izboljša kakovost življenja. Transplantacijska dejavnost se je pričela v svetu razvijati v začetku 20. stoletja, nekoliko kasneje je sledil tudi razvoj donorske dejavnosti.</p>
			<p>V Sloveniji se je donorska in transplantacijska dejavnost pričela razvijati leta 1969. V tem letu je bil ustanovljen Laboratorij za tkivno skladnost pri Zavodu za transfuzijsko medicino Republike Slovenije, kar je že leta 1970 omogočilo prvo uspešno presaditev ledvice živega darovalca v Univerzitetnem kliničnem centru (UKC) Ljubljana&#160;<span class="xref">(1,2)</span>.</p>
			<p>Prvi transplantacijski zakon smo na področju Slovenije sprejeli še v okviru Jugoslavije leta 1985, leto kasneje pa še Pravilnik o ugotavljanju možganske smrti. S tem se je odprla pot zdravljenju s presaditvijo organov, pridobljenih od mrtvih oseb. Leta 1986 je bila tako v UKC Ljubljana prvič uspešno presajena ledvica mrtve osebe, leta 1990 še trebušna slinavka in srce, leta 1995 jetra in leta 2003 pljuča&#160;<span class="xref">(1,2)</span>.</p>
			<p>S pospešenim razvojem transplantacijske dejavnosti se je pokazala potreba po večji organiziranosti in nadzoru donorske ter transplantacijske dejavnosti. Leto 1992 je prelomnica v razvoju donorske dejavnosti v Sloveniji, saj je takrat pričel delovati prvi transplantacijski koordinator na nacionalni ravni, ustanovljen pa je bil tudi Razširjen strokovni kolegij za transplantacijo. V Mariboru so istega leta uspešno pripravili prvega umrlega darovalca organov. Junija 1993 je bil na zahtevo Zavoda za zdravstveno zavarovanje Slovenija (ZZZS) pripravljen elaborat za ustanovitev Javnega zavoda Slovenija-transplant in nacionalne mreže, ki je definiral vsa področja delovanja javnega zavoda, vseboval natančen opis nacionalnega donorskega programa, opredelitev vzrokov za pomanjkanje organov in predloge za odpravo pomanjkanja organov. Že takrat so kot osnovni pogoj za uspešno delovanje donorske in transplantacijske dejavnosti opredelili povezavo z donorskimi bolnišnicami in koordinacijo donorskega programa, opisane pa so bile tudi naloge koordinacijske službe, dežurnega in nacionalnega koordinatorja&#160;<span class="xref">(1,2)</span>.</p>
			<p>Leta 1997 je bila vzpostavljena 24-urno dosegljiva koordinacijska služba za transplantacijsko dejavnost in leto kasneje ustanovljena nacionalna mreža. V istem letu se je koordinacijska služba preimenovala v Transplantacijski center, ki je deloval v sklopu Kirurške klinike UKC Ljubljana&#160;<span class="xref">(2,4)</span>.</p>
			<p>Že zelo zgodaj so slovenski pionirji v dejavnosti ugotovili pomembnost izobraževanja zdravstvenih in ostalih javnosti za razvoj dejavnosti. Že leta 1993 je bilo organizirano prvo izobraževanje o ugotavljanju možganske smrti za zdravnike v enotah intenzivne terapije. Leta 1997 so zaradi potrebe po dodatnem izobraževanju o postopkih določanja možganske smrti ter postopkih zaznavanja in vzdrževanja možnih darovalcev v Mariboru organizirali pregledno mednarodno srečanje »Transplantacija, sodoben način zdravljenja«, ki so mu sledila še številna slovenska in mednarodna izobraževanja&#160;<span class="xref">(5)</span>.</p>
			<p>Organizacijska struktura dejavnosti se je z vsakim letom izboljševala. Kot povezovalna institucija v celotni dejavnosti na nacionalni ravni je nastal Zavod Republike Slovenije (RS) za presaditve organov in tkiv Slovenija-Transplant (ST), ki je s samostojnim delovanjem pričel leta 2002. Leta 2003 je bila med ST in mednarodno fundacijo Eurotransplant (ET) podpisana pogodba o sodelovanju, čeprav so bili pogoji za polnopravno članstvo v mednarodni transplantacijski mreži ET izpolnjeni že leta 2000 in je bila prva pogodba o sodelovanju podpisana med UKC Ljubljana in ET&#160;<span class="xref">(1,2,3,6,7)</span>.</p>
			<h1><span>2 </span>Kratek pregled značilnosti modelov donorske in transplantacijske dejavnosti v svetu</h1>
			<p>S pospešenim razvojem transplantacijske medicine v svetu so se uveljavili trije glavni modeli donorske in transplantacijske dejavnosti, vsak s svojimi značilnostmi in posebnostmi. Ločimo španski, ameriški in mešani model&#160;<span class="xref">(8)</span>. Mešani model lahko imenujemo tudi evropski model, saj ga je vzpostavila večina evropskih držav. Nekatere ključne značilnosti je za države Evropske unije (EU) uvedla tudi Direktiva 2010/53/EU (v nadaljevanju: Direktiva)&#160;<span class="xref">(9)</span>.</p>
			<p>Glavni principi španskega modela, ki jih je okvirno zajela tudi Direktiva, so sprejetje ustrezne državne zakonodaje, uvedba transplantacijske koordinacije na treh ravneh (lokalnem oz. bolnišničnem, regionalnem in državnem), ustanovitev centralnega pristojnega organa za nadzor, vodenje in pomoč pri bolnišničnem izvajanju donorske in transplantacijske dejavnosti, stalno izobraževanje in usposabljanje vseh vpletenih zdravstvenih delavcev, učinkovito sodelovanje z mediji in izobraževanje splošne javnosti ter povračilo stroškov bolnišnicam za izvajanje donorskih in transplantacijskih programov&#160;<span class="xref">(8</span><span class="xref">)</span>. Nosilni člen dejavnosti so bolnišnični transplantacijski koordinatorji, ki so večinoma zdravniki&#160;<span class="xref">(8)</span>. Pri opravljanju nalog so jim v pomoč zdravstveni tehniki&#160;<span class="xref">(8)</span>. Model se je izkazal kot izredno uspešen, zato je večino njegovih značilnosti prevzelo več držav, med njimi tudi Slovenija, Portugalska in Italija ter špansko in portugalsko govoreče države Srednje ter Južne Amerike&#160;<span class="xref">(10,11, 12,13,14)</span>. Glavna načela španskega modela so v svoj donorski in transplantacijski sistem vključile tudi Hrvaška, Avstralija, Velika Britanija in Irska&#160;<span class="xref">(15,16,17,18,19,20)</span>.</p>
			<p>Ameriški model temelji na delovanju 58 neprofitnih organizacij za pridobivanje organov (Organ procurement organization – OPO). Velika večina teh je zasebnih organizacij, le nekaj jih deluje v bolnišnicah. Vsak OPO deluje v svojem dodeljenem območju in je odgovoren za povečevanje števila registriranih darovalcev ter koordinacijo donorskega procesa. V skladu z zveznim zakonom morajo biti vsi OPO vključeni v nacionalno mrežo za pridobivanje in presaditev organov (Organ Procurement and Transplantation Network, OPTN), ki jo je ustanovilo Ministrstvo za zdravje in javne storitve Združenih držav Amerike (US Department of Health and Public Services). Mreža predstavlja sodelovanje javnega in zasebnega sektorja ter povezuje vse strokovne delavce, ki so kakor koli vpleteni v dejavnost pridobivanja in presajanja organov v ZDA. Nacionalno mrežo upravlja in vzdržuje povezovalna neprofitna organizacija United Network for Organ Sharing (UNOS). Vsak OPO zaposluje t.&#160;i. koordinatorje za preskrbo organov (procurement coordinators). Naloge koordinatorja opravljajo medicinski tehniki, reševalci ali drugi zdravstveni delavci, ki po prejetem klicu o morebitnem mrtvem darovalcu odpotujejo v donorsko bolnišnico. Zadolženi so za evalvacijo morebitnih darovalcev, pogovor s svojci za privolitev k darovanju, zdravstveno oskrbo darovalca do eksplantacije in koordinacijo odvzema ter transporta organov in tkiv&#160;<span class="xref">(21,22,23</span><span class="xref">)</span>. Ameriški model darovanja in transplantacije je prevzela Japonska&#160;<span class="xref">(24</span><span class="xref">)</span>. Pomembna razlika med španskim in ameriškim modelom je dejstvo, da je v španskem sistemu donorska dejavnost organizirana v bolnišnicah. Aktivnosti, povezane z darovanjem, so tako neposredno vpletene v ostale bolnišnične dejavnosti, medtem ko se v ameriškem sistemu ločene, saj je koordinacija organizirana zunaj bolnišnic.</p>
			<p>Večina evropskih držav se je odločila za uvedbo t.&#160;i. mešanega oz. evropskega modela donorske in transplantacijske dejavnosti. V Avstriji, Švici, Franciji, Islandiji in Kanadi&#160;<span class="xref">(25,26,27,28,29)</span> se organizacija dejavnosti razlikuje po bolj izraženih posebnostih za posamezne države, kar morda daje vtis unikatnosti. Tudi v takšni ureditvi pa lahko prepoznamo nekatere značilnosti španskega modela.</p>
			<p>Uspešnost posameznih donorskih modelov je odvisna od različnih elementov in jo lahko objektivno ocenjujemo s številom dejanskih mrtvih darovalcev na milijon prebivalcev. Posamezne elemente v celovit sistem že nekaj let najuspešneje združuje Španija&#160;<span class="xref">(30)</span>. Vse države se spopadajo z daljšanjem čakalnih vrst za presaditev organov in s pomanjkanjem darovanih organov. Vzpostavitev sistema, ki bi zadostil potrebam bolnikov, je izziv za prav vse države.</p>
			<h1><span>3 </span>Zakonodajne značilnosti in organizacijska struktura donorske in transplantacijske dejavnosti v Sloveniji</h1>
			<p>V Sloveniji smo se pri vzpostavljanju lastnega sistema za darovanje in presaditve organov in tkiv oprli na značilnosti uspešnega španskega modela in tako ustanovili osrednji povezovalni organ – Zavod RS za presaditve organov in tkiv Slovenija-transplant (ST). ST je samostojno delovati pričel leta 2002 s sklepom Vlade Republike Slovenije, leta 2010 je bil z Direktivo opredeljen kot centralni pristojni organ za donorsko in transplantacijsko dejavnost v Sloveniji.</p>
			<p>Sredstva za delovanje zavoda se zagotavljajo iz državnega proračuna in drugih virov, ki so v skladu z aktom o ustanovitvi zavoda. Ministrstvo za zdravje RS je na podlagi Zakona o pridobivanju in presaditvi delov človeškega telesa zaradi zdravljenja (ZPPDČT) pooblaščeno za podeljevanje (v primeru neizpolnjevanja zahtev tudi odvzem) dovoljenja za dejavnost pridobivanja in presaditev organov in tkiv za donorske bolnišnice in transplantacijske centre&#160;<span class="xref">(32</span><span class="xref">,33)</span>.</p>
			<div>
				<div id="_idContainer003" class="figure-wrapper">
					<p><img src="2833-web-resources/image/zdravvestn-2833-sl-01.png" alt="" /></p>
					<p class="caption"><bold class="blue">Slika 1:</bold> Grafični prikaz uspešnosti posameznih modelov donorske in transplantacijske dejavnosti po izbranih državah glede na število dejanskih umrlih darovalcev na milijon prebivalcev (MD/PMP) v letu 2016&#160;(30,31).</p>
					<p class="legend">*število dejanskih umrlih darovalcev na milijon prebivalcev</p>
				</div>
			</div>
			<p>ZPPDČT je standarde kakovosti in varnosti za človeške organe, ki so namenjeni za presaditev, uskladil z Direktivo. V 40. členu določa tudi naloge ST&#160;<span class="xref">(9,32)</span>. ST zagotavlja transparentnost, sledljivost in strokovni nadzor kakovosti ter varnosti organov v donorskih bolnišnicah in transplantacijskih centrih. Izdaja strokovne smernice in nudi strokovno podporo vsem vpletenim v transplantacijsko dejavnost&#160;<span class="xref">(32)</span>. Imenuje pooblaščene osebe za zbiranje opredelitev za darovanje po smrti, nadzoruje izmenjavo organov z drugimi državami članicami Evropske unije in tretjimi državami ter izobražuje in ozavešča strokovno ter drugo javnost&#160;<span class="xref">(32,33)</span>.</p>
			<p>Opravlja tudi dograjevanje in vzdrževanje informacijskega sistema za dejavnost pridobivanja, presaditve in uničenja organov in tkiv, upravlja sistem poročanja o hudih neželenih dogodkih in hudih neželenih reakcijah ter obvladovanja teh primerov, upravlja centralni register darovalcev in prejemnikov organov, sodeluje pri zagotavljanju dograjevanja registra nesorodnih darovalcev kostnega mozga, vodi evidenco o dejavnosti donorskih in transplantacijskih centrov, vzpostavlja in vzdržuje sistem dodeljevanja ter uporabe nacionalne identifikacijske številke&#160;<span class="xref">(32,33)</span>.</p>
			<p>V donorski in transplantacijski dejavnosti deluje več tipov transplantacijskih koordinatorjev, ki sodelujejo s ST. Bolnišnični transplantacijski koordinatorji (BTK) delujejo v vsaki donorski bolnišnici, predlaga jih posamezna donorska bolnišnica, potrdi pa minister za zdravje s soglasjem ST. BTK morajo biti zdravniki z večletnimi izkušnjami s področja transplantacijske dejavnosti&#160;<span class="xref">(32,33,34)</span>. Centralni transplantacijski koordinatorji (CTK) izvajajo usklajevanje dejavnosti med donorskimi bolnišnicami, transplantacijskimi centri in ET. Klinični transplantacijski koordinatorji izvajajo dejavnost na prejemniški strani, izbrani so med zdravstvenimi delavci transplantacijskega centra in jih imenuje transplantacijski center. Naloge kliničnih transplantacijskih koordinatorjev so organizacija priprave prejemnikov, vpis prejemnikov na čakalni seznam in ažuriranje čakalnih seznamov, skrb za redne zdravstvene preglede možnih prejemnikov ter skrb za pripravljenost prejemnikov na možni poseg&#160;<span class="xref">(32,33,34)</span>.</p>
			<h1><span>4 </span>Donorska dejavnost v Sloveniji</h1>
			<p>Klasifikacija morebitnih mrtvih darovalcev organov glede na stopnje in definicije je podana v Madridski resoluciji o darovanju organov in transplantaciji, kar je prikazano v <span class="ref-table">Tabel</span><span class="ref-table">i 1</span>&#160;<span class="xref">(35)</span>. Ločimo dva načina darovanja in pridobivanja organov po smrti: darovanje po možganski smrti ali po smrti zaradi zaustavitve krvnega obtoka. V Sloveniji se trenutno izvaja le darovanje organov po možganski smrti, čeprav je darovanje po zaustavitvi krvnega obtoka že uveljavljeni program v številnih evropskih državah, kot so Španija, Anglija, Avstrija, Nizozemska, Francija, Švica in Estonija.</p>
			<div>
				<div id="_idContainer004" class="table-wrapper">
					<p class="caption"><bold class="blue">Tabela 1:</bold> Klasifikacija morebitnih mrtvih in dejanskih darovalcev organov po Madridski resoluciji o darovanju organov in transplantaciji glede na stopnje, naloge in definicije&#160;<span class="xref">(</span><span class="xref">6,35)</span>.</p>
					<table id="table001" class="table">
						<colgroup>
							<col />
							<col />
							<col />
						</colgroup>
						<tbody>
							<tr class="table">
								<td class="table th tr" colspan="3">
									<p class="center">Morebiten umrli darovalec organov</p>
									<p class="center">Bolnik s hudo poškodbo možganov ALI bolnik z zaustavitvijo krvnega obtoka IN <br />očitno medicinsko primeren za darovanje organov</p>
								</td>
							</tr>
							<tr class="table">
								<td class="table th tr">
									<p class="tbl-fig_th">Darovanje po smrti zaradi zaustavitve krvnega obtoka (DSK)</p>
								</td>
								<td class="table th tr">
									<p class="tbl-fig_th">Razlogi, zakaj možen darovalec ne postane dejanski darovalec</p>
								</td>
								<td class="table th tr">
									<p class="tbl-fig_th">Darovanje po možganski smrti (DMS)</p>
								</td>
							</tr>
							<tr class="table">
								<td class="table th-sub tr">
									<p class="tbl-fig_th">Možen darovalec (DSK)</p>
								</td>
								<td class="table th-sub tr">
									<p class="tbl-fig_th">Sistem dela</p>
								</td>
								<td class="table th-sub tr">
									<p class="tbl-fig_th">Možen darovalec (DMS)</p>
								</td>
							</tr>
							<tr class="table">
								<td class="table tr tr">
									<p class="ul"><span>•</span>Oseba, pri kateri se je zaustavilo delovanje krvnega obtoka in dihanje, postopki oživljanja se ne uporabijo oz. se ne nadaljujejo. ALI</p>
									<p class="ul"><span>•</span>Oseba, pri kateri je mogoče predvideti, da se bo v določenem časovnem okvirju zaustavilo delovanje krvnega obtoka in dihanje, kar bo omogočilo pridobitev organov.</p>
								</td>
								<td class="table tr tr">
									<p class="ul"><span>•</span>Zdravstveno osebje ni prepoznalo/opozorilo na možnega mrtvega darovalca ali primernega darovalca;</p>
									<p class="ul"><span>•</span>Možganska smrt (MS) ni potrjena oz. postopek ugotavljanja MS ni zaključen;</p>
									<p class="ul"><span>•</span>Smrt zaradi zaustavitve krvnega obtoka ni pravočasno potrjena;</p>
									<p class="ul"><span>•</span>Logistične težave;</p>
									<p class="ul"><span>•</span>Ni ustreznega prejemnika.</p>
								</td>
								<td class="table tr tr">
									<p>Oseba, katete klinično stanje kaže na verjetnost, da izpolnjuje merila za možgansko smrt.</p>
								</td>
							</tr>
							<tr class="table">
								<td class="table th-sub tr">
									<p class="tbl-fig_th">Primeren darovalec (DSK)</p>
								</td>
								<td class="table th-sub tr">
									<p class="tbl-fig_th">Darovalec/Organ</p>
								</td>
								<td class="table th-sub tr">
									<p class="tbl-fig_th">Primeren darovalec (DMS)</p>
								</td>
							</tr>
							<tr class="table">
								<td class="table tr tr">
									<p>Medicinsko ustrezna oseba, pri kateri je bila ugotovljena smrt na podlagi nepovratne prekinitve delovanja krvnega obtoka in dihanja, glede na relevantno zakonodajo, v časovnem okviru, ki omogoča pridobite organov.</p>
								</td>
								<td class="table tr tr">
									<p class="ul"><span>•</span>Medicinska neustreznost;</p>
									<p class="ul"><span>•</span>Hemodinamska nestabilnost / nepredvidena zaustavitev srca;</p>
									<p class="ul"><span>•</span>Anatomske, histološke in / ali funkcionalne nepravilnosti organov;</p>
									<p class="ul"><span>•</span>Poškodba organov med postopkom pridobivanja;</p>
									<p class="ul"><span>•</span>Nezadostna perfuzija organov ali krvni strdek.</p>
								</td>
								<td class="table tr tr">
									<p>Medicinsko ustrezna oseba, pri kateri je bila ugotovljena smrt na podlagi nevroloških meril, glede na relevantno zakonodajo.</p>
								</td>
							</tr>
							<tr class="table">
								<td class="table th-sub tr">
									<p class="tbl-fig_th">Aktiven darovalec (DSK)</p>
								</td>
								<td class="table th-sub tr">
									<p class="tbl-fig_th">Privolitev</p>
								</td>
								<td class="table th-sub tr">
									<p class="tbl-fig_th">Aktiven darovalec (DMS)</p>
								</td>
							</tr>
							<tr class="table">
								<td class="table tr tr">
									<p>Primeren darovalec, za katerega imamo privolitev,</p>
									<p class="ul"><span>•</span>Narejen je operacijski rez z namenom pridobitve organov za namen presaditve. ALI</p>
									<p class="ul"><span>•</span>Pridobljen je bil vsaj en organ za namen presaditve.</p>
								</td>
								<td class="table tr tr" rowspan="3">
									<p class="ul"><span>•</span>Umrli je za časa življenja izrazil voljo, da ne želi biti darovalec;</p>
									<p class="ul"><span>•</span>Zavrnitev svojcev umrlega;</p>
									<p class="ul"><span>•</span>Zavrnite mrliškega oglednika ali preiskovalnega sodnika iz forenzičnih razlogov.</p>
								</td>
								<td class="table tr tr">
									<p>Primeren darovalec, za katerega imamo privolitev,</p>
									<p class="ul"><span>•</span>Narejen je operacijski rez z namenom pridobitve organov za namen presaditve. ALI</p>
									<p class="ul"><span>•</span>Pridobljen je bil vsaj en organ za namen presaditve.</p>
								</td>
							</tr>
							<tr class="table">
								<td class="table th-sub tr">
									<p class="tbl-fig_th">Dejanski darovalec (DSK)</p>
								</td>
								<td class="table th-sub tr">
									<p class="tbl-fig_th">Dejanski darovalec (DMS)</p>
								</td>
							</tr>
							<tr class="table">
								<td class="table tr tr">
									<p>Aktiven darovalec, od katerega je bil presajen vsaj en organ.</p>
								</td>
								<td class="table tr tr">
									<p>Aktiven darovalec, od katerega je bil presajen vsaj en organ.</p>
								</td>
							</tr>
							<tr class="table">
								<td class="table tr tr" colspan="3">
									<p class="center">Upoštevati je potrebno »pravilo umrlega darovalca«. <br />Bolnik lahko postane darovalec šele po smrti, pridobitev organov ne sme povzročiti smrti darovalca.</p>
								</td>
							</tr>
						</tbody>
					</table>
				</div>
			</div>
			<p>Donorska in transplantacijska dejavnost sta v Sloveniji povezani v enotno mrežo, ki vključuje 11 donorskih bolnišnic, transplantacijski center – UKC Ljubljana in Center za tipizacijo tkiv&#160;<span class="xref">(3,32)</span>.</p>
			<p>V mreži ST deluje kot povezovalna ustanova. Usklajuje delovanje vpletenih slovenskih ustanov in ET, delovanje transplantacijskih koordinatorjev in dejavnost pridobivanja, presaditve ter uničenja organov in tkiv, hkrati pa zagotavlja tudi 24-urno dosegljivost CTK&#160;<span class="xref">(3,7,33)</span>. Pri svojem delu upošteva osnovna načela za presaditev celic, tkiv in organov, ki so jih Svetovna zdravstvena organizacija, Svet Evrope, Evropski parlament in Evropska komisija določili v posebnih dokumentih&#160;<span class="xref">(</span><span class="xref">36,37,38)</span>. Ta načela so altruizem, nepridobitnost, strokovnost, učinkovitost, etičnost in transparentnost&#160;<span class="xref">(36,37,38)</span>.</p>
			<p>Veliko dela in truda se vlaga v razvoj nacionalne donorske mreže, katere namen je spodbujanje dejavnosti in povečevanje razpoložljivosti organov za namen zdravljenja s presaditvijo in izkoriščanje potenciala na področju darovanja mrtvih darovalcev. Sočasno se spodbuja tudi razvoj dopolnilnega programa darovanja živih darovalcev. Z vztrajnim razvojem obeh programov želimo zdravljenje s presaditvijo omogočiti vsem prebivalcem Republike Slovenije&#160;<span class="xref">(4,32)</span>.</p>
			<p>Za razvoj in izvajanje donorske dejavnosti v posamezni regiji skrbi BTK v vsaki donorski bolnišnici. Njegove naloge so zaznava morebitnih mrtvih darovalcev, vodenje pogovora s svojci in koordinacija procesa darovanja skupaj s CTK&#160;<span class="xref">(6,32,33)</span>.</p>
			<p>Tudi na ravni donorskih bolnišnic se posebna pozornost namenja zagotavljanju kakovosti izvajanja procesov v donorski dejavnosti v vseh vpletenih zdravstvenih ustanovah&#160;<span class="xref">(32</span><span class="xref">,33)</span>.</p>
			<h2><span>4.1 </span>Donorske bolnišnice</h2>
			<p>Donorska dejavnost se v donorskih bolnišnicah izvaja na osnovi dogovora in pogodbe z zavodom Slovenija-transplant. V donorski program je trenutno vključenih enajst donorskih bolnišnic – UKC Ljubljana in UKC Maribor, Splošna bolnišnica (SB) Celje, SB Murska Sobota, SB dr. Franca Derganca Nova Gorica, SB Izola, SB dr. Jožeta Potrča Ptuj, SB Novo mesto, SB Slovenj Gradec, SB Jesenice&#160;<span class="xref">(4)</span>. Kot zadnja se je donorski mreži pridružila SB Brežice, s katero se še urejajo vse potrebne formalnosti. Naloge donorskih bolnišnic so opredeljene v zakonu ZPPDČT in v pogodbi o sodelovanju&#160;<span class="xref">(</span><span class="xref">32)</span>.</p>
			<h2><span>4.2 </span>Postopki v t.&#160;i. verigi aktivnosti za darovanje in pridobivanje organov</h2>
			<p>Postopek darovanja in pridobivanja organov sestavlja več medsebojno povezanih nalog, ki sestavljajo t.&#160;i. verigo aktivnosti za darovanje in pridobivanje organov. Naloge donorskih bolnišnic so povzete v <span class="ref-table">Tabel</span><span class="ref-table">i 2</span>. Zaporedje nalog je odvisno od klinične situacije; postopek se lahko v katerem koli delu verige tudi prekine.</p>
			<div>
				<div id="_idContainer005" class="table-wrapper">
					<p class="caption"><bold class="blue">Tabela 2:</bold> Povzetek nalog donorskih bolnišnic.</p>
					<table id="table002" class="table">
						<colgroup>
							<col />
							<col />
						</colgroup>
						<thead>
							<tr class="table">
								<td class="table th th" colspan="2">
									<p class="tbl-fig_th">Naloge donorske bolnišnice</p>
								</td>
							</tr>
						</thead>
						<tbody>
							<tr class="table">
								<td class="table tr tr">
									<p>Identifikacija</p>
								</td>
								<td class="table tr tr">
									<p>rutinsko zaznavanje in odkrivanje možnega mrtvega darovalca</p>
								</td>
							</tr>
							<tr class="table">
								<td class="table tr tr">
									<p>Poročanja</p>
								</td>
								<td class="table tr tr">
									<p>sporočanje možnih mrtvih darovalcev BTK</p>
								</td>
							</tr>
							<tr class="table">
								<td class="table tr tr">
									<p>Ugotavljanje MS</p>
								</td>
								<td class="table tr tr">
									<p>izvajanje diagnostičnih postopkov za ugotavljanje MS na podlagi zakonsko določenih nevroloških meril</p>
								</td>
							</tr>
							<tr class="table">
								<td class="table tr tr">
									<p>Pogovor s svojci</p>
								</td>
								<td class="table tr tr">
									<p>pridobivanje soglasja svojcev za darovanje organov</p>
								</td>
							</tr>
							<tr class="table">
								<td class="table tr tr">
									<p>Vzdrževanje darovalca</p>
								</td>
								<td class="table tr tr">
									<p>izvajanje postopkov za ohranjanje delovanja organov darovalca</p>
								</td>
							</tr>
							<tr class="table">
								<td class="table tr tr">
									<p>Ocena primernosti</p>
								</td>
								<td class="table tr tr">
									<p>ocena primernosti darovalca za odvzem organov</p>
								</td>
							</tr>
							<tr class="table">
								<td class="table tr tr">
									<p>Odvzem organov</p>
								</td>
								<td class="table tr tr">
									<p>organizacija odvzema organov</p>
								</td>
							</tr>
							<tr class="table">
								<td class="table tr tr">
									<p>Organizacija donorske bolnišnice</p>
								</td>
								<td class="table tr tr">
									<p>funkcionalna organizacija donorske bolnišnice, priprava organizacijske sheme, izbrani pooblaščeni zdravstveni delavci</p>
								</td>
							</tr>
							<tr class="table">
								<td class="table tr tr">
									<p>Dokumentacija</p>
								</td>
								<td class="table tr tr">
									<p>priprava natančno urejene dokumentacije darovalce in vseh i<a id="_idTextAnchor002"></a>zpeljanih postopkov darovanja</p>
								</td>
							</tr>
						</tbody>
					</table>
				</div>
			</div>
			<p>Prvi korak v verigi aktivnosti je rutinsko zaznavanje in odkrivanje možnih mrtvih darovalcev. Pri tej nalogi BTK sodeluje z zdravstvenim osebjem enot intenzivne terapije (EIT), hkrati se izvajata tudi ugotavljanje in diagnostika možganske smrti (MS) na podlagi zakonsko določenih nevroloških meril. Pri hudih mehanskih poškodbah glave, znotrajlobanjskih krvavitvah, ishemičnem infarktu možganov, malignih znotrajlobanjskih tumorjih, akutnem hipertenzivnem hidrocefalusu in hipoksični ali ishemični prizadetosti možganov po zaustavitvi srca ali daljšem cirkulacijskem šoku mora zdravstveno osebje pomisliti na verjetnost, da bolnik izpolnjuje merila za možgansko smrt. V primeru potrditve MS pridobimo t.&#160;i. možnega mrtvega darovalca. Za ta korak se v klasifikaciji morebitnih in dejanskih mrtvih darovalcev po Madridski resoluciji o darovanju organov in transplantaciji uporablja izraz primeren darovalec (<span class="ref-table">Tabel</span><span class="ref-table">a 1</span>)&#160;<span class="xref">(4</span><span class="xref">,6,35)</span>.</p>
			<p>Drugi korak v verigi donorske aktivnosti je pogovor s svojci umrlega o možnosti darovanja. Pogovor opravimo po preverjanju opredeljenosti umrlega v nacionalnem registru. Zaželeno je, da pogovoru s svojci prisostvujeta lečeči zdravnik in BTK hkrati. Lečeči zdravnik, ki je s svojci že med zdravljenjem umrlega spletel zaupen odnos, prevzame del pogovora o smrti, BTK nato vodi pogovor o možnosti darovanja&#160;<span class="xref">(39,40)</span>.</p>
			<p>Za strokovno ustrezno in uspešno izvedbo pogovora mora biti zdravstveno osebje primerno usposobljeno&#160;<span class="xref">(40)</span>. Ob izvedbi pogovora se je treba zavedati dejstva, da ima opredelitev mrtve osebe za darovanje in privolitev njegovih bližnjih v celotnem procesu najpomembnejšo vlogo. Slediti je treba dinamiki pogovora in iskreno odgovoriti na morebitna vprašanja svojcev. Čeprav je tehnika izvajanja pogovora v osnovi proaktivna, se izogibamo sugestijam. Če svojci odločitve ne zmorejo sprejeti takoj, jim lahko ob razlagi, da je čas za sprejetje končne odločitve omejen, ponudimo čas za premislek&#160;<span class="xref">(</span><span class="xref">41)</span>.</p>
			<p>Po privolitvi svojcev v darovanje sledi ocena primernosti darovalca za odvzem organov. Ta odgovorna in kompleksna naloga se izvaja s posvetovanjem z izkušenimi specialisti in odgovornimi zdravniki v ST&#160;<span class="xref">(</span><span class="xref">6,33,34)</span>. Končno oceno glede primernosti organa poda lečeči zdravnik prejemnika.</p>
			<p>Nadaljnje naloge donorske bolnišnice v postopku darovanja so še ohranjanje delovanja organov primernega darovalca po protokolu, organizacija multiorganskega odvzema in urejanje potrebne dokumentacije.</p>
			<p>Za učinkovito delo je treba pripraviti natančno organizacijsko shemo, ki mora zajemati postopke od zaznave darovalca do eksplantacije (<span class="ref-fig">Slik</span><span class="ref-fig">a 2</span>)&#160;<span class="xref">(5,42)</span>.</p>
			<div>
				<div id="_idContainer007" class="figure-wrapper">
					<p><img src="2833-web-resources/image/zdravvestn-2833-sl-02.png" alt="" /></p>
					<p class="caption"><bold class="blue">Slika 2:</bold> Predlog organizacijske sheme pridobivanja in priprave darovalca organov in tkiv v donorski bolnišnici; povzeto po Organigramu organizacije postopkov pridobivanja mrtvih darovalcev SB Maribor in po Madridski resoluciji o darovanju organov in transplantaciji&#160;<span class="xref">(35,42)</span>.</p>
				</div>
			</div>
			<h2><span>4.3 </span>Donorska dejavnost v Sloveniji v letu 2017</h2>
			<p>V Sloveniji od leta 1998 narašča število umrlih darovalcev. V letu 2017 smo pridobili 44 primernih darovalcev, od tega je bilo 39 dejanskih darovalcev, kar predstavlja 18,9 umrlih darovalcev na milijon prebivalcev (<span class="ref-fig">Slik</span><span class="ref-fig">a 3</span>). Največ umrlih darovalcev je v letu 2017 pridobila Enota centralne intenzivne terapije UKC Ljubljana, in sicer 11 umrlih darovalcev (<span class="ref-fig">Slik</span><span class="ref-fig">a 4</span>). V primerjavi z ostalimi članicami ET se Slovenija s številom umrlih darovalcev iz leta 2017 uvršča v povprečje (<span class="ref-fig">Slik</span><span class="ref-fig">a 5</span>)&#160;<span class="xref">(7)</span>.</p>
			<div>
				<div id="_idContainer009" class="figure-wrapper">
					<p><img src="2833-web-resources/image/zdravvestn-2833-sl-03.png" alt="" /></p>
					<p class="caption"><bold class="blue">Slika 3:</bold> Grafični prikaz deležev dejanskih umrlih darovalcev v posameznih donorskih bolnišnicah v letu 2017.</p>
				</div>
			</div>
			<div>
				<div id="_idContainer011" class="figure-wrapper">
					<p><img src="2833-web-resources/image/zdravvestn-2833-sl-04.png" alt="" /></p>
					<p class="caption"><bold class="blue">Slika 4:</bold> Grafični prikaz števila dejanskih umrlih darovalcev na milijon prebivalcev (MD/PMP) v Sloveniji v posameznem letu 1998–2017.</p>
					<p class="caption"><italic class="em">*</italic> število dejanskih umrlih darovalcev na milijon prebivalcev</p>
				</div>
			</div>
			<div>
				<div id="_idContainer013" class="figure-wrapper">
					<p><img src="2833-web-resources/image/zdravvestn-2833-sl-05.png" alt="" /></p>
					<p class="caption"><bold class="blue">Slika 5:</bold> Grafični prikaz števila dejanskih umrlih darovalcev na milijon prebivalcev (MD/PMP) v letu 2017 v primerjavi z ostalimi članicami mednarodne fundacije Eurotransplant&#160;<span class="xref">(7)</span>.</p>
					<p class="legend"><italic class="em">* </italic>število dejanskih umrlih darovalcev na milijon prebivalcev</p>
				</div>
			</div>
			<p>Hkrati s porastom umrlih darovalcev v Sloveniji beležimo nizek delež odklonitev darovanja&#160;<span class="xref">(4)</span>, ki je od leta 2013 v upadanju (<span class="ref-fig">Slik</span><span class="ref-fig">a 6</span>) in je v primerjavi z večino držav EU sorazmerno nizek&#160;<span class="xref">(43,44,45)</span>. Leta 2017 smo zabeležili le 16-odstotni delež odklonitev, kar je najnižji delež odklonitev zadnjih šestih let. Izredno nizek delež odklonite darovanja smo opazili tudi leta 1999, vendar podatek ni povsem zanesljiv, saj vseh odklonitev pred letom 2000 nismo natančno beležili.</p>
			<div>
				<div id="_idContainer015" class="figure-wrapper">
					<p><img src="2833-web-resources/image/zdravvestn-2833-sl-06.png" alt="" /></p>
					<p class="caption"><bold class="blue">Slika 6:</bold> Grafični prikaz deleža odklonitve darovanja s strani svojcev v Sloveniji v posameznem letu v obdobju 1998–2017.</p>
				</div>
			</div>
			<h2><span>4.4 </span>Učinkovitost izvajanja donorskega programa</h2>
			<p>Proces pridobivanja organov poteka v več fazah. Vsako posamezno fazo moramo izvajati s skrbnostjo, odgovornostjo in dobrim poznavanjem celotnega postopka.</p>
			<p>Z namenom izboljšati učinkovitost donorske dejavnosti je Evropska unija (EU) vzpostavila projekt ACCORD. Projekt s polnim imenom »Achieving Comprehensive Coordination in Organ Donation throughout the European Union« se je izvajal od maja 2012 do novembra 2015, v njem pa je aktivno sodelovala tudi Slovenija. Prednostni cilji projekta so bili izboljšanje in krepitev dejavnosti držav članic EU na področju darovanja in presaditev organov, izboljšanje sodelovanja med njimi ter vključitev direktiv EU v državno zakonodajo&#160;<span class="xref">(46)</span>.</p>
			<p>Leta 2013 je bila v okviru evropskega projekta ACCORD izvedena študija, ki je pokazala, koliko možnih darovalcev lahko izgubimo v posamezni fazi postopka (<span class="ref-fig">Slik</span><span class="ref-fig">a 7</span>)&#160;<span class="xref">(47)</span>. V študiji je sodelovala tudi Slovenija z dvema donorskima centroma, UKC Maribor in SB dr. Franca Derganca Nova Gorica.</p>
			<div>
				<div id="_idContainer017" class="figure-wrapper">
					<p><img src="2833-web-resources/image/zdravvestn-2833-sl-07.png" alt="" /></p>
					<p class="caption"><bold class="blue">Slika 7:</bold> Grafični prikaz rezultatov študije ACCORD, ki analizira verjetnost izgube možnih umrlih darovalcev v posameznih segmentih donorskega procesa&#160;<span class="xref">(47)</span>.</p>
				</div>
			</div>
			<p>Za lažje razumevanje problematike je izvedena študija nekoliko poenostavila celoten donorski proces. V izhodišču je zajela vse umrle bolnike v EIT, kar je predstavljalo 1.670 umrlih bolnikov. Retrogradna analiza poteka zdravljenja bolnikov je pokazala, da 16 % vseh v študijo zajetih bolnikov v trenutku smrti ali po odločitvi o prenehanju aktivnega zdravljenja ni bilo intubiranih. Intubacija je ključni postopek za izvedbo pridobivanja in darovanja organov po smrti. Pri teh 16 % je bila izgubljena že sama možnost zaznavanja morebitnih mrtvih darovalcev. Nadaljnjih 48 % oz. 673 bolnikov je imelo hude možganske poškodbe in je njihovo klinično stanje kazalo na verjetnost, da izpolnjujejo merila za možgansko smrt. Pri 21 % bolnikov diagnosticiranje za ugotavljanje možganske smrti ni bilo izvedeno, kar je pomenilo izgubo nadaljnjih 153 možnih mrtvih darovalcev. Približno 3 % oz. 16 primerov možnih mrtvih darovalcev niso sporočili transplantacijskim koordinatorjem. Pri interpretaciji tega odstotka moramo biti previdnejši, saj se dogovori o sporočanju možnih mrtvih darovalcev med državami razlikujejo. V nekaterih državah namreč transplantacijskim koordinatorjem sporočajo vse morebitne in možne mrtve darovalce, v drugih sporočajo samo primere, ko so prenehali z aktivnim zdravljenjem ali potrdili možgansko smrt. Od preostalih možnih mrtvih darovalcev se je le pri 9 % oz. 46 bolnikih opravil pogovor o možnosti darovanja z bolnikovimi svojci. V 24 % so svojci možnost darovanja zavrnili, kar je pomenilo 114 izgubljenih primernih mrtvih darovalcev. Tako je bilo od 1.670 možnih mrtvih darovalcev realiziranih le 19,3 % oz. ena petina dejanskih darovalcev&#160;<span class="xref">(47)</span>.</p>
			<p>Študija je nazorno prikazala pomanjkljivosti izvajanja posameznih stopenj procesa in poudarila ključne naloge, pri katerih obstaja stvarna možnost izgub za uresničitev celotnega potenciala za darovanje. Prav na osnovi potrebe, da se tako posamezna stopnja postopka kot tudi naloge v verigi donorskega programa v Sloveniji izvedejo do polnega potenciala, izvajamo nadzor nad učinkovitostjo procesa darovanja.</p>
			<p>S temi podatki smo želimo usmeriti pozornost na dejstvo, da je za učinkovitost donorskega programa izredno pomembno kakovostno izvajanje posameznih korakov, saj sicer pomembno upada potencial za darovanje. Rešitve, ki jih študija nakazuje, se ujemajo z rešitvami, ki jih nakazujemo v nadaljevanju.</p>
			<h1><span>5 </span>Nadzor nad izvajanjem učinkovitosti donorske dejavnosti v bolnišnicah</h1>
			<p>Od leta 2011 se v vseh donorskih bolnišnicah izvaja program zagotavljanja kakovosti v procesu darovanja organov in tkiv, t.&#160;i. Quality Assurance Programme (QAP), v katerega BTK vpisujejo vse umrle v EIT. S tem želimo izboljšati učinkovitost donorskega programa in zmanjšati tveganje za izgube možnih mrtvih darovalcev. Program omogoča tudi nadzor nad učinkovitostjo izvajanja donorskega programa v posameznih EIT, hkrati pa omogoča tudi odkrivanje možnih pomanjkljivosti in ovir pri izvajanju donorske dejavnosti&#160;<span class="xref">(6)</span>.</p>
			<p>BTK s pomočjo programa vsako četrtletje izvedejo notranjo presojo uspešnosti donorskega programa. V poročilu notranje presoje so navedeni vsi umrli, pri katerih je dokazano nastopila MS, in umrli, pri katerih bi potencialno lahko nastopila MS, ter razlogi privolitve ali odklonitve darovanja&#160;<span class="xref">(</span><span class="xref">7)</span>.</p>
			<p>ST na podlagi notranjih presoj letno izvede tudi zunanjo presojo zagotavljanja kakovosti donorskega programa. Usmerja se predvsem na iskanje in analizo primerov, pri katerih kljub ustreznim medicinskim indikacijam niso bili izvedeni postopki za darovanje, na spregledane primere MS in na primere, ko diagnosticiranje iz različnih vzrokov ni bilo izvedljivo. Analizira se tudi, ali so bili možni mrtvi darovalci pravočasno zaznani, ustreznost postopkov za ugotavljanje MS in izvajanje celotnega procesa darovanja ter transplantacije v skladu z najnovejšimi smernicami in protokoli. ST izsledke zunanjih presoj posreduje direktorjem donorskih bolnišnic, BTK in odgovornemu zdravstvenemu osebju v EIT. Nato se skupaj dogovorijo o možnih izboljšavah in rešitvah&#160;<span class="xref">(6)</span>.</p>
			<p>Tako program QAP hkrati z notranjimi in zunanjimi revizijami omogoča odkrivanje šibkosti in pomanjkljivosti celotnega procesa od zaznavanja morebitnih mrtvih darovalcev in diagnosticiranja možganske smrti do odvzema organov in tkiv&#160;<span class="xref">(6)</span>. Po zadnjih podatkih in analizi uspešnosti donorskega programa v nekaterih donorskih bolnišnicah sega neizkoriščeni potencial glede možnosti za realizacijo postopkov in darovanje tudi do 50 %. Za izvedbo vsakega koraka posebej je potrebna dobra organizacija, znanje o donorskem programu, zavedanje o pomembnosti darovanja ter vnaprej določeni nosilci dejavnosti z jasno opredeljenimi nalogami. Poleg koordinatorjev za donorsko in transplantacijsko dejavnost je treba imenovati še odgovorne zdravnike v enotah za intenzivno zdravljenje, ki skrbijo za razvoj in izvedbo.</p>
			<h1><span>6 </span>Izobraževanje in ozaveščanje strokovne ter druge javnosti</h1>
			<p>Za uspešen razvoj donorske in transplantacijske dejavnosti je ključnega pomena izobraževanje ter ozaveščanje strokovne in drugih javnosti, kar se uvršča med temeljne naloge ST. Februarja 2016 je vstopil v veljavo tudi Pravilnik o vsebini programov in usposabljanja za posamezne postopke preskrbe z organi&#160;<span class="xref">(48)</span>.</p>
			<h2><span>6.1 </span>Izobraževanje in ozaveščanje strokovne javnosti</h2>
			<p>Izvajamo več različnih programov izobraževanja o darovanju in pridobivanju delov človeškega telesa za namen zdravljenja, ki so namenjeni strokovni javnosti.</p>
			<p>Že več let izvajamo osnovno izobraževanje zdravstvenih delavcev, ki so posredno ali neposredno vpleteni v proces darovanja in presajanja organov. Namen programa je širiti strokovno znanje zdravstvenih delavcev v Sloveniji in jim približati osnovna načela darovanja in presajanja organov ter tkiv. Izobraževanje poteka v sodelovanju s špansko organizacijo Donation &amp; Transplantation Institute in obsega predavanja ter delavnice za manjše skupine, ki jih vodijo izkušeni zdravniki in sodelavci s področja transplantacijske medicine&#160;<span class="xref">(49,50)</span>.</p>
			<p>Usmerjeno in razširjeno izobraževanje je namenjeno zdravstvenim delavcem in sodelavcem v vseh bolnišnicah in enotah bolnišnic, kjer se izvajata donorska in transplantacijska dejavnost. Izvaja se po programu European Training Program on Organ Donation (ETPOD), ki je enotni evropski program izobraževanja. Izdelala ga je skupina mednarodno priznanih strokovnjakov s področja transplantacijske dejavnosti, v kateri so sodelovali tudi slovenski strokovnjaki. Program je sestavljen iz sklopov petih predavanj, predstavitev primerov in delavnice, ki jih izvajajo zdravniki in ostali sodelavci, ki so aktivno udeleženi v procese darovanja in transplantacije&#160;<span class="xref">(49,51)</span>. Redno izvajamo tudi delavnice sporočanja slabe novice. Namenjene so zdravstvenim delavcem donorskih centrov in enot intenzivne terapije ter transplantacijskim koordinatorjem. Izo&#173;bra&#173;ževalni program se usmerja na obvladovanje veščin medsebojne komunikacije in lastnih čustev. Poteka v obliki predavanj, praktičnih vaj in igre vlog s profesionalno igralko, s katero udeleženci igrajo vloge zdravstvenih delavcev in družine&#160;<span class="xref">(41,49)</span>.</p>
			<h2><span>6.2 </span>Izobraževanje in ozaveščanje drugih javnosti</h2>
			<p>ST opravlja tudi nalogo izobraževanja, informiranja, ozaveščanja druge javnosti in organizacije dogodkov, pri čemer zaradi specifike strokovnega področja uporabljajo tradicionalni in sodobni socialni mediji&#160;<span class="xref">(52)</span>.</p>
			<p>V ta namen pripravljamo in izdajamo različne publikacije, kot so letna poročila, priročniki in promocijski material&#160;<span class="xref">(49,52)</span>. Leta 2016 je izšla tudi knjiga Razvoj transplantacijske medicine v Sloveniji: programi, smernice in perspektive. Obsega celovito predstavitev dejavnosti transplantacijske medicine in donorskega programa v Sloveniji. Vsako leto ob mednarodnem dnevu darovanja organizira različne dogodke, ki vključujejo tako strokovne vsebine kot vsebine, primerne za splošno javnost&#160;<span class="xref">(49,53)</span>.</p>
			<p>Pomembni partnerji pri ozaveščanju splošne javnosti so različni mediji, organizacije in društva. Odmevne medijske kampanje so bile izpeljane v sodelovanju s Sindikatom profesionalnih igralcev nogometa SPINS, z Nogometnim klubom Maribor, z Radiotelevizijo Slovenija, z Rdečim križem Slovenije in z marketinško agencijo AV Studio&#160;<span class="xref">(32,52)</span>.</p>
			<p>Redno izvajamo prilagojene programe izobraževanja za različne zainteresirane skupine splošne javnosti, med katere sodijo študenti različnih fakultet, Rdeči križ ter klubi Rotary in Lions. Izobraževanje poteka tudi za pooblaščene osebe za zbiranje pristopnih izjav darovalcev o opredelitvi za posmrtno darovanje organov in tkiv zaradi presaditve&#160;<span class="xref">(</span><span class="xref">32,49,52)</span>. Z Drago Potočnjak smo sodelovali pri pripravi scenarija za gledališko predstavo<italic class="em"> Srce na dlani</italic> Mladinskega gledališča Ljubljana, ki so jo leta 2014 uprizorili v režiji Mareta Bulca. Predstava je širši javnosti na svojevrsten način približala temo darovanja in presaditve organov&#160;<span class="xref">(32)</span>.</p>
			<p>Sodelujemo v različnih študijah in projektih, katerih tematika obravnava darovanje in presaditve organov ter tkiv. Od leta 2016 poteka v sodelovanju med ST, Fakulteto za družbene vede Univerze v Ljubljani in Nacionalnim inštitutom za javno zdravje raziskovalni projekt na področju socialnega marketinga, namen katerega je raziskati družbene vidike darovanja organov v Sloveniji. Cilj projekta je oblikovanje priporočil in smernic za načrtovanje programa za doseganje vedenjskih sprememb na področju darovanja organov in tkiv&#160;<span class="xref">(32,54,</span><span class="xref">55)</span>.</p>
			<h1><span>7 </span>Izzivi donorskega programa v Sloveniji</h1>
			<p>Pri obravnavi bolnika s hudimi možganskimi poškodbami je primarna naloga zdravnika ohraniti življenje. Pri vsakem bolniku s hudimi možganskimi poškodbami in sumom na MS je treba v sklopu zdravstvene oskrbe pomisliti tudi na možnost darovanja organov in tkiv po smrti. Priprava mrtvega darovalca namreč zahteva aktiven pristop. Na to možnost pri teh bolnikih žal velikokrat niti ne pomislimo. Vzrok so lahko pomanjkanje znanja, zakonske omejitve, pomanjkanje podpore odgovornih inštitucij, preobremenjenost z drugim delom ali etične dileme&#160;<span class="xref">(56,57)</span>.</p>
			<p>Ob odločitvi o prenehanju aktivnega zdravljenja zaradi neodzivnosti na zdravljenje se primarna naloga zdravnika spremeni v nudenje paliativne oskrbe in oskrbe ob koncu življenja. Tudi v sklopu takšne oskrbe pomislimo na darovanje, še zlasti, če se je bolnik opredelil za darovanje organov po smrti.</p>
			<p>Špansko združenje intenzivnih, urgentnih in koronarnih enot (Semicyuc), Ameriško združenje za intenzivno terapijo (American College of Critical Care Medicine) in Svet Evrope so izdali etične kodekse in priporočila za zdravstveno oskrbo v EIT ob koncu življenja. V njih je bolnik v paliativni oskrbi ali oskrbi ob koncu življenja predstavljen tudi kot možen mrtev darovalec, smernice zdravljenja pa upoštevajo možnost darovanja organov in tkiv po smrti&#160;<span class="xref">(58,59,60)</span>. V vseh izdanih etičnih kodeksih in smernicah zdravstvene oskrbe sta kot del oskrbe bolnika ob koncu življenja izpostavljeni pomembnost zaščite interesa bolnika ob izraženi želji za darovanje po smrti za časa življenja in pomoč svojcem pri sprejemanju odločitve o darovanju. Ob odločanju o nadaljnjem pristopu k zdravljenju takšnega bolnika in zaščiti njegovih interesov je treba upoštevati celosten pristop, ki ob medicinskem in kliničnem vidiku zajema tudi načelo avtonomnosti&#160;<span class="xref">(56,57,58,59,60,61,62)</span>. V Sloveniji je bila dana pobuda, da se v etični kodeks vključi tudi možnost darovanja organov in tkiv po smrti&#160;<span class="xref">(63)</span>. Trenutno pobudo obravnavajo v strokovnih krogih, ki sodelujejo tudi pri pripravi smernic o novostih na etičnem področju v zvezi z zdravstveno oskrbo v EIT ob koncu življenja. Tako se bo lahko pobuda ob prenovi omenjenih smernic tudi uresničila.</p>
			<h1><span>8 </span>Zaključek</h1>
			<p>Slovenija-transplant pri svojem delovanju tesno sodeluje z zavodi in organizacijami na bolnišnični, državni in mednarodni ravni. Uspešnost donorskega programa je odvisna od korektnega in učinkovitega izvajanja v vseh fazah donorskega procesa, koordiniranja teh procesov ter kontinuiranega strokovnega izobraževanja in usposabljanja vseh vpletenih v transplantacijsko dejavnost.</p>
			<p>Kljub trenutnim nemirnim časom v slovenskem zdravstvu se z majhnim številom odklonitev darovanja svojcev kot tudi z vztrajnim porastom števila opredeljenih darovalcev v času življenja in porastom števila mrtvih darovalcev kaže veliko zaupanje javnosti v donorsko dejavnost in Slovenijo-transplant kot institucijo.</p>
			<h1 class="ack"><span>9 </span>Zahvala</h1>
			<p>Zahvaljujeva se Jožetu Jakovcu za statistično obdelavo podatkov, Andreju Gadžijevu za strokovno podporo in Oskarju Letonji za grafično oblikovanje.</p>
		</article>
	</body>
</html>
