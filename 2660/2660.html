<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2660</title>
	</head>
	<body id="x2660" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2660</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), <span class="discipline-en">Psychiatry</span></p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), <span class="discipline-sl">Psihiatrija</span></p>
			<p class="slug"><bold class="strong">@article-type-en:</bold> Editorial, Original scientific article, Review article, Short scientific article, <span class="article-type-en">Professional article</span></p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, Klinični primer, <span class="article-type-sl">Strokovni članek</span></p>
			<p class="slug"><bold class="strong">@running-header:</bold> <span class="running-header">Epigenetika in samomorilno vedenje</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | september – oktober 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | September – October 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Inštitut za biokemijo, Medicinska fakulteta, Univerza v Ljubljani, Ljubljana, Slovenija</p>
			<p class="aff lang-en">Institute of Biochemistry, Faculty of Medicine, University of Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Katarina Uršič, e:&#160;katarina.ursic@mf.uni-lj.si</p>
			<p class="label">Ključne besede:</p>
			<p class="keywords lang-sl">epigenetski mehanizmi; samomor; metilacija DNA; miRNA; modifikacije histonov</p>
			<p class="label">Key words:</p>
			<p class="keywords lang-en">epigenetic modifications; suicide; DNA methylation; miRNA;histone modification</p>
			<p class="history">Prispelo: 13. 10. 2017 Sprejeto: 26. 4. 2018</p>
		</sidebar>
		<article>
			<h1 class="title lang-sl">Epigenetika in samomorilno vedenje</h1>
			<h1 class="title lang-en" lang="en-US">Epigenetics and suicidal behaviour</h1>
			<p class="author" lang="en-US"><span class="given-name">Katarina</span> <span class="surname">Kouter</span>, <span class="given-name">Alja</span> <span class="surname">Videtič Paska</span></p>
			<h1 class="abs">Izvleček</h1>
			<p class="abs">Samomor je dobro opisan javnozdravstveni problem. Glede na število samomorov se Slovenija že dolgo uvršča v svetovni vrh. Na biološki ravni so bile opravljene številne genetske in biokemijske raziskave živčnih prenašalcev, v zadnjih letih so pogostejše tudi raziskave na področju epigenetike, kamor uvrščamo delovanje nekodirajočih RNA (miRNA), metilacijo DNA in posttranslacijske modifikacije histonov. Mikro RNA so kratke, 19–25 nukleotidov dolge enoverižne molekule RNA, ki se specifično vežejo na mRNA in znižajo izražanje tarčnih genov. Pri žrtvah samomora so zaznali spremembe v izražanju miRNA v povezavi z možganskim nevrotrofnim dejavnikom (BDNF) in njegovim receptorjem (TrkB), transkripcijskimi in rastnimi dejavniki ter poliaminskim sistemom. Metilacija DNA je proces dodajanja metilne skupine na mesto 5C citozina, posledica pa je znižanje prepisovanja genov. S študijami globalnega vzorca metilacije so pri žrtvah samomora prepoznali spremenjene vzorce metilacije promotorskih regij. Številni promotorji so pripadali genom, vpletenim v kognitivne funkcije. Na ravni posameznih genov so spremembe v vzorcu metilacije promotorske regije opazili pri <italic class="em">BDNF </italic>in genu za receptor TrkB, ribosomski RNA in serotoninskem receptorju tipa 2A. Histoni so osnovni gradniki jedrnega kromatina; predstavljajo proteinsko osnovo, okoli katere se navije DNA. Tako skupaj tvorijo nukleosom. Histone sestavlja globulni centralni del in N-terminalni rep. Dolžina slednjega je lahko različna in na aminokislinskih ostankih repa so lahko prisotne posttranslacijske modifikacije. Med njimi so najpogostejše acetilacija in metilacija lizinov in argininov, fosforilacija serinov in treoninov, ubikvitinacija in sumoilacija lizinov in ADP-ribozilacija. Pri žrtvah samomora so opazili spremembe modifikacij histonov pri TrkB in poliaminskem sistemu. Številne študije tako povezujejo epigenetske mehanizme s samomorilnim vedenjem.</p>
			<h1 class="abs">Abstract</h1>
			<p class="abs">Suicide is a well-defined public health problem. Slovenia is ranked as one of the European leading countries regarding suicide rate. So far, many neurotransmitter systems have been studied on genetic and biochemical levels. In recent years, focus shifted towards research in the field of epigenetics, which includes noncoding RNA (miRNA), DNA methylation, and post-translational histone modification. miRNAs are short, 19 to 25 nucleotides long single-stranded RNA molecules that bind specifically to mRNA and decrease the expression of targeted genes. Suicide victims showed changes in the expression of miRNA associated with brain neurotrophic factor (BDNF) and its receptor (TrkB), transcription and growth factors, and the polyamine system. DNA methylation is the process of adding methyl group to the 5C site of the cytosine and it results in a decrease of gene transcription. Studies of global methylation identified changes in the patterns of promoter methylation in suicide victims. Many promoters belonged to genes involved in cognitive functions. Looking at candidate genes, changes in methylation pattern were observed at genes for BDNF, TrkB, ribosomal RNA, and the type 2A serotonin receptor promoter region. Histones are the core building blocks of chromatin, representing the protein base around which the DNA is coiled and forming nucleosomes. Histones consist of a globular core part and an N-terminal tail of different lengths, which can be post-translationally modified. Most common modifications are lysine and arginine acetylation and methylation, serine and threonine phosphorylation, lysine ubiquitination and sumoylation, and ADP-ribosylation. Histone modifications of TrkB and polyamine system were observed in suicide victims. Numerous studies thus link epigenetic mechanisms to suicidal behaviour.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Kouter K, Videtič Paska A. [Epigenetics and suicidal behaviour]. Zdrav Vestn. 2018;87(9–10):417–28.</p>
			<p class="doi"><bold class="strong">DOI:</bold> 10.6016/ZdravVestn.2660</p>
			<h1><span>1 </span>Uvod</h1>
			<p>Duševno zdravje opredeljujemo kot počutje, v katerem posameznik uresničuje svoje sposobnosti, je zmožen obvladovati običajne življenjske stresorje, lahko produktivno dela in tako prispeva k svoji skupnosti. Duševne motnje so velik svetovni javnozdravstveni problem. Vsaj desetina oseb naj bi trpela zaradi ene od motenj, kar jih po pogostosti obolevanja uvršča takoj za vodilnimi ishemičnimi srčnimi boleznimi. Osebe, ki trpijo zaradi duševnih motenj, imajo zvišano stopnjo smrtnosti; razlog so pogosto kronične bolezni, kot so srčno-žilne bolezni in bolezni dihal, sladkorna bolezen, ter samomor, do katerih pride zaradi spremenjenega življenjskega sloga in slabše zdravniške oskrbe. Primer sta depresija in shizofrenija, pri katerih se pojavi 40-odstotna in 60-odstotna zvišana verjetnost prezgodnje smrti&#160;<span class="xref">(1)</span>. Največje tveganje za pojav samomorilnega vedenja se pojavi pri osebah z mejno osebnostno motnjo, depresijo, shizofrenijo in bipolarno motnjo. Do 15 % oseb z diagnosticirano vsaj eno duševno motnjo umre za posledicami samomora&#160;<span class="xref">(2)</span>. Samomor je kompleksen pojav. Na svetu vsakih 40 sekund ena oseba konča svoje življenje s samomorom; po napovedih SZO pa naj bi se število samomorov še zvišalo. Glede na samomorilni količnik (število žrtev samomora na 100.000 prebivalcev) se Slovenija žal že dolgo uvršča v svetovni vrh; samo v letu 2016 je pri nas zaradi samomora umrlo 371 oseb. Na biološki ravni, tako biokemijski kot genetski, so bile opravljene že številne raziskave živčnih prenašalcev. Z genetskimi študijami so najpogosteje preučevani serotoninski, dopaminski in noradrenergični sistem, v zadnjih letih pa je vse več tudi raziskav na področju epigenetike&#160;<span class="xref">(3-7</span><span class="xref">)</span>. Z raziskavami smo tudi na slovenski populaciji pokazali vpletenost genetskega ozadja in sistemov živčnih prenašalcev na samomorilnost&#160;<span class="xref">(8-14)</span>.</p>
			<h1><span>2 </span>Epigenetika</h1>
			<p>Duševne motnje so zelo kompleksne bolezni, na katere vpliva kombinacija dednih in okoljskih dejavnikov. Z genetiko lahko razložimo le del tveganja za njihov pojav. Kot povezovalni vmesni člen, ki prepleta okoljske in genetske dejavnike, pa deluje epigenetika. Z izrazom epigenetika opisujemo spremembe v izražanju genov, ki niso posledica sprememb zaporedja DNA, so pa lahko mitotsko ali mejotsko dedne (medgeneracijska epigenetska dednost). Epigenetika deluje na različnih ravneh uravnavanja izražanja genov. Poznamo tri ključne mehanizme epigenetskega uravnavanja; delovanje nekodirajočih RNA, metilacijo DNA in posttranslacijske modifikacije histonov&#160;<span class="xref">(15)</span>. Epigenetski procesi so pomembni za razvoj in diferenciacijo celic med embriogenezo, pomembno vlogo pa igrajo tudi v odrasli dobi. Epigenetski mehanizmi omogočajo celicam ohranjati svojo identiteto in se prilagajati na okolje ter kažejo visoko tkivno specifičnost. Epigenetsko stanje celice je tako deloma reverzibilno in se lahko spremeni pod vplivom okoljskih dejavnikov&#160;<span class="xref">(16)</span>.</p>
			<h2><span>2.1 </span>Mikro RNA</h2>
			<p>Nekodirajoče RNA sestavljata skupini dolgih in kratkih molekul RNA, pri čemer v slednjo sodi tudi mikro RNA (miRNA). V družino miRNA uvrščamo kratke, 19–25 nukleotidov dolge enoverižne molekule RNA, ki se specifično vežejo na mRNA in znižajo izražanje tarčnih genov&#160;<span class="xref">(17)</span>. Prvo miRNA so odkrili pred več kot dvajsetimi leti, ko so Ambros in sodelavci (1993) ob preučevanju razvojnih stopenj gliste <italic class="em">C. elegans </italic>opazili, da lin-4 z neustrezno represijo proteina LIN-14 moti časovno uravnavanje razvoja živali. Ob nadaljnjem preučevanju so ugotovili, da produkt gena lin-4 ni bila mRNA, torej protein, temveč dva kratka odseka RNA, dolga 22 in 61 nukleotidov. Krajši odsek je danes poznan kot prva miRNA lin-4&#160;<span class="xref">(18)</span>. Do odkritja druge miRNA let-7, ki je ravno tako vpletena v razvojni krog glist, je preteklo kar nekaj let&#160;<span class="xref">(19)</span>. Zaradi evolucijske ohranjenosti regije in homologije je let-7 pripomogla k odkrivanju miRNA v drugih organizmih. Tako so sedaj znane številne miRNA pri živalih in rastlinah, zbrane v bazi miRBase (dostopna na spletnem naslovu <a href="">http://www.mirbase.org</a>). Trenutno baza vsebuje 2588 zaporedij humanih zrelih miRNA&#160;<span class="xref">(20)</span>.</p>
			<p>Rastlinske in živalske miRNA kljub isti vlogi posttranslacijskega uravnavanja genov verjetno izhajajo iz dveh ločenih mehanizmov, ki sta se v evoluciji razvila neodvisno. Razlike se med drugim pojavljajo pri vpletenih encimih, mestu vezave miRNA in mehanizmu delovanja. Opis miRNA se tako nanaša na živalske miRNA&#160;<span class="xref">(21</span><span class="xref">)</span>.</p>
			<p>Zrele miRNA so endogenega izvora. Kodirane so lahko v intronih ali eksonih drugih genov in so z genom pod kontrolo skupnega promotorja. Lahko pa jih je kodiranih tudi več skupaj v enem t. i. policistronskem transkriptu, ki nosi informacijo za nastanek več ločenih miRNA&#160;<span class="xref">(22)</span>. Več kot polovica človeških genov, ki nosijo zapis za izražanje proteinov, ima vsaj eno potencialno vezavno mesto za miRNA&#160;<span class="xref">(23)</span>.</p>
			<p>Z gena se z RNA-polimerazo II, ki se veže na DNA, ki kodira zapis za miRNA, najprej prepiše primarna miRNA (pri-miRNA), ki je dolga preko 1000 baz in vsebuje številne lasnice (to je sekundarna struktura RNA, pri kateri se veriga zvije in ob tem pride do parjenja baz, ki se nahajajo na isti verigi). Znotraj jedra encim Drosha razreže pri-miRNA na okoli 70 baz dolge prekurzorske RNA (pre-miRNA). Preko encima Eksportin 5 se pre-miRNA iz jedra prenesejo v citoplazmo, kjer encim Dicer iz njih tvori okoli 45 baz velik miRNA dupleks, sestavljen iz miRNA in njene komplementarne verige, imenovane miRNA*&#160;<span class="xref">(22)</span>. Proteini družine Argonavti in miRNA dupleks se združijo, kar vodi v nastanek z RNA induciranega kompleksa za utišanje genov (<italic class="em">angl.</italic> RNA-induced silencing complex, RISC). Sledi razvitje dupleksa in nastanek zrele miRNA, njena komplementarna veriga pa se običajno razgradi&#160;<span class="xref">(24)</span>. Komplementarna veriga se v nekaterih primerih ohrani in prevzame regulacijsko vlogo&#160;<span class="xref">(25)</span>. Razliko med miRNA in komplementarno verigo miRNA* določajo kemijsko-fizikalne lastnosti; miRNA ima nižjo termično stabilnost 5’-konca in se začne z uracilom kot preferenčnim nukleotidom&#160;<span class="xref">(26)</span>. Kompleks zrele miRNA in RISC se veže na 3’-neprevedeno regijo tarčne mRNA&#160;<span class="xref">(22)</span>.</p>
			<p>Proteini družine Argonavti, ki tvorijo aktivni del RISC, lahko mRNA režejo, omogočijo vezavo represorjev translacije ali pa onemogočajo translacijo. Vezava RISC-miRNA in mRNA ni nujno povsem komplementarna. Tako lahko posamezna miRNA uravnava do 100 različnih mRNA. Za vezavo miRNA na tarčno mRNA je ključen predel med drugim in sedmim nukleotidom miRNA, ki skrbi za prepoznavo tarče&#160;<span class="xref">(23)</span>.</p>
			<p>Uravnavane pa so tudi miRNA same. Polimorfizmi posameznih nukleotidov (SNP, <italic class="em">single nucleotide polimorphism</italic>) v kodirajoči regiji miRNA lahko spremenijo specifičnost vezave miRNA na tarčo ali njeno zorjenje v zrelo miRNA&#160;<span class="xref">(27)</span>. Nukleozidne modifikacije 5’-konca pre-miRNA (primer je O-metilacija, ob dodatku metilne skupine na 2-hidroksi mesto riboze nastane metoksi skupina) pa lahko vodijo v moteno procesiranje z encimom Dicer&#160;<span class="xref">(28)</span>.</p>
			<p>Izražanje miRNA kaže visoko časovno in prostorsko dinamiko. Motnje vzorca tako vodijo v številne motnje in bolezenska stanja, med njimi tudi v duševne motnje&#160;<span class="xref">(29)</span>.</p>
			<h2><span>2.2 </span>Metilacija DNA</h2>
			<p>Metilacija DNA je proces dodajanja metilne skupine na mesto 5C citozina, ki jo katalizirajo DNA-metiltransferaze in je najpogostejša epigenetska sprememba pri sesalcih. Družino DNA-metiltransferaz sestavljajo DNA-metiltransferaza 1, 3A in 3B. DNA-metiltransferaza 1 je odgovorna za vzdrževanje že obstoječega vzorca metilacije, medtem ko DNA-metiltransferazi 3A in 3B sodelujeta tudi pri <italic class="em">de</italic><italic class="em"> novo </italic>metilaciji še prej nemetilirane DNA&#160;<span class="xref">(30)</span>. Zaradi kovalentne vezave metilne skupine na citozin je metilirano stanje precej stabilno. Donor metilne skupine je S-adenozilmetionin&#160;<span class="xref">(31)</span>. Metilirani citozini se večinoma nahajajo v dinukleotidnem zaporedju citozin – fostat – gvanozin (CpG). V človeškem genomu jih je 28 milijonov, od tega je 80 % metiliranih. Regije, bogate z zaporedji CpG, imenujemo CpG-otočki. V človeškem genomu se nahaja približno 45.000 CpG-otočkov. Običajno so dolgi 1000 do 2000 baz in ležijo v promotorskih regijah. CpG-otočki običajno niso metilirani in služijo kot vezavna mesta za transkripcijske dejavnike. Vezavna mesta za transkripcijske dejavnike se nahajajo po celotnem genomu, a so z izjemo CpG-otočkov v promotorskih regijah običajno metilirana&#160;<span class="xref">(32)</span>. Dodajanje metilne skupine spremeni biofizikalne lastnosti DNA. Posledica metilacije DNA je znižanje izražanja genov, saj je zaradi metilne skupine onemogočena vezava aktivatorjev prepisovanja. Drug mehanizem znižanja izražanja je rekrutacija CpG-metil vezavnih proteinov, ki se vežejo na DNA, nanje pa se vežejo transkripcijski korepresorji. Poznani pa so tudi mehanizmi demetilacije, ki so lahko aktivni ali pasivni. Aktivna demetilacija poteka ob delovanju encimov iz družine TET (encimi, poimenovani po translokaciji med 10. in 11. kromosomom, <italic class="em">angl.</italic> ten-eleven translocation) in TDG (timin DNA glikozilaza), ki metilirane citozine preko procesa oksidacije, izrezovanja oksidiranih oblik metilcitozina in dodatnih popravljalnih mehanizmov zamenjajo z nemetiliranimi citozini. Pri pasivni demetilaciji pa se ob pomnoževanju DNA citozini novonastale verige ne metilirajo. Metilacija je normalno in nujno stanje celice, zato lahko motnje uravanavanja vzorca metilacije vodijo v poškodbe DNA in bolezenska stanja&#160;<span class="xref">(33,34)</span>. V centralnem živčnem sistemu je metilacija DNA ključna za osnovne celične procese in kompleksna vedenja, predvsem za sinaptično plastičnost, ki vpliva na spomin in učenje ter druge kognitivne procese. Metilacija DNA je vpletena v dinamične spremembe v izražanju genov, ki so potrebne za dolgotrajne spremembe v plastičnosti. Tako naj bi bila med drugim povezana s shizofrenijo, odvisnostjo, depresijo, motnjami, povezanimi s stresom, in samomorilnim vedenjem&#160;<span class="xref">(35)</span>. Nekaj zdravil za nevropsihiatrične motnje, ki so že v uporabi, kaže svoj vpliv tudi na spremembo vzorca metilacije&#160;<span class="xref">(36)</span>. Študije so bile opravljene predvsem na živalskih modelih in humanih celičnih linijah, kažejo pa vpletenost zdravil pri zdravljenju bipolarne motnje, shizofrenije in depresije (olanzapin&#160;<span class="xref">(37,38)</span>, litij&#160;<span class="xref">(39)</span>, triciklična antidepresiva amitriptilin&#160;<span class="xref">(</span><span class="xref">40,41)</span> in imipramin&#160;<span class="xref">(42)</span>, escitalopram&#160;<span class="xref">(43)</span>, in natrijev butirat&#160;<span class="xref">(44)</span>).</p>
			<h2><span>2.3 </span>Histoni in modifikacije histonov</h2>
			<p>Histoni so osnovni gradniki jedrnega kromatina; predstavljajo proteinsko osnovo, okoli katere se navije DNA in tako skupaj tvorijo nukleosom. Posamezen nukleosom je sestavljen iz osmih histonskih podenot (dva histona H2A, H2B, H3 in H4), okoli katerih se navije 147 baznih parov dolg odsek DNA, ter enega povezovalnega histona H1. Z izjemo H1 imajo histoni globulni centralni del in N-terminalni rep različnih dolžin, na katerem so prisotne posttranslacijske modifikacije aminokislinskih ostankov&#160;<span class="xref">(45)</span>. Zgradbo nukleosomov sta prva predpostavila Kornberg in Thomas (1974) kot heteromer, sestavljen iz dveh H3-H4 enot, ob dveh straneh pa se pripenja še dimer H2A-H2B&#160;<span class="xref">(46)</span>. Globulni centralni del histona sestavljajo trije alfa heliksi, ki so med seboj povezani z dvema zankama&#160;<span class="xref">(47)</span>. DNA se na histone veže s fosfodiestrskim ogrodjem. Vezava poteka preko treh do šestih vodikovih vezi in tako ni odvisna od zaporedja baz DNA&#160;<span class="xref">(48)</span>. Histoni kažejo visoko evolucijsko ohranjenost, a kljub temu obstajajo v več oblikah z razlikami v delovanju in stabilnosti histonov. H3 in H4 sta visoko ohranjena z redkimi variacijami. Histon z najvišjim številom različnih oblik je H2A. Te se ločijo glede na C-terminalni rep in lokacijo v genomu&#160;<span class="xref">(49)</span>.</p>
			<p>Aminokislinski ostanki, ki sestavljajo N-terminalni rep histona, so izpostavljeni številnim posttranslacijskim modifikacijam, ki so vpletene v procese mitoze, mejoze, transkripcijske aktivacije in represije transkripcije, popravilu DNA ter spreminjanju strukture kromatina. Med njimi so najpogostejše in najbolj preučevane acetilacija in metilacija lizinov in argininov, fosforilacija serinov in treoninov, ubikvitinacija in sumoilacija lizinov in ADP-ribozilacija&#160;<span class="xref">(50)</span>.</p>
			<p>Modifikacije katalizirajo številni encimi, ki se v grobem delijo v družine histonskih acetiltransferaz, histonskih deacetilaz, histonskih metiltransferaz in histonskih kinaz. Številni encimi kažejo visoko stopnjo specifičnosti za aminokisline na natančno določeni poziciji v N- terminalnem repu&#160;<span class="xref">(51)</span>. Nekatera zdravila, ki se uporabljajo pri zdravljenju duševnih motenj, inhibirajo histonske deacetilaze. Primer sta valproat in valproična kislina, ki se uporabljata pri zdravljenju bipolarne motnje in kot dopolnilno zdravljenje shizofrenije. Potekajo tudi številne predklinične in klinične študije, ki preučujejo delovanje inhibitorjev histonskih deacetilaz na zdravljenje depresije (poleg prej omenjenih učinkovin tudi natrijev butirat, vorinostat, entinostat in drugi)&#160;<span class="xref">(52-56)</span>.</p>
			<p>Poznamo dva glavna mehanizma, s katerima histonske modifikacije preko strukture in funkcije kromatina kažejo epigenetski vpliv. Prvi mehanizem, ki poteka preko spremembe naboja, vključuje acetilacijo in fosforilacijo N-terminalnih repov, pri čemer modifikaciji nevtralizirata pozitivni naboj histona, kar spremeni afiniteto vezave negativno nabite DNA in razrahlja vezavo&#160;<span class="xref">(57)</span>. Drugi mehanizem pa je delovanje posttranslacijskih modifikacij histona, ki povzročijo nastanek prepoznavnih mest za vezavo in interakcijo dodatnih proteinov&#160;<span class="xref">(51)</span>.</p>
			<p>Vsaka posamezna modifikacija histonov igra svojo vlogo, hkrati pa so pomembne tudi njihove kombinacije. Pravilno zaporedje oziroma sočasnost specifičnih modifikacij vodi v spremembo stanja kromatina, modifikacije pa se lahko nahajajo znotraj enega histona ali kot kombinacija različnih histonov.</p>
			<p>Označevalci odprtega in transkripcijsko aktivnega kromatina so acetilacija in trimetilacija lizina 4, lizina 36 in lizina 79 na histonu 3. Obratno so z znižanim izražanjem povezane znižana stopnja acetilacije in visoka stopnja metilacije lizina 9 in lizina 27 na histonu 3 ter lizina 20 na histonu 4&#160;<span class="xref">(58)</span>. Učinek modifikacije pa je vsekakor odvisen tudi od razmer, v katerih se celica nahaja, in kombinacije ostalih epigenetskih modifikacij. Primer je raznolik vpliv metilacije lizinov na histonu 3. Metilacija lizina 9 običajno deluje zaviralno na izražanje, lahko pa tudi aktivira izražanje genov, ki se nahajajo v bližini histona. Ravno tako lahko acetilacija aktivira ali zavre izražanje gena, kar je odvisno od ostalih prisotnih modifikacij&#160;<span class="xref">(51,57</span><span class="xref">)</span>. Prepisovanje genov tako ni odvisno le od ene prisotne modifikacije, temveč od končnih razmer in trenutnih kombinacij modifikacij. Histonske modifikacije so že bile povezane s številnimi bolezenskimi stanji&#160;<span class="xref">(59)</span>, med drugimi tudi z depresijo, shizofrenijo in bipolarno motnjo&#160;<span class="xref">(60)</span>.</p>
			<h1><span>3 </span>Epigenetika samomorilnega vedenja</h1>
			<h2><span>3.1 </span>Samomor in miRNA</h2>
			<p>Možganski nevrotrofni dejavnik (<italic class="em">angl.</italic><italic class="em"> </italic>brain-derived neurotrophic factor, BDNF) in njegov receptor TrkB (<italic class="em">angl.</italic> tropomyosin receptor kinase B) so pogosto preučevali v povezavi z duševnimi motnjami; študije kažejo znižano izražanje receptorja pri žrtvah samomora. Maussion in sodelavci (2012) so opravili analizo izražanja miRNA v prefrontalnem korteksu (Brodmannovo področje 10) pri moških kontrolnih osebah in žrtvah samomora s prej potrjenim znižanim izražanjem TrkB-T1 (TrkB-T1 je poseben receptor brez tirozinske kinaze, izražen predvsem v astrocitih; gre za eno od treh izoform gena <italic class="em">NTRK2 (</italic><italic class="em">angl.</italic><italic class="em"> </italic>neurotrophic receptor tyrosine kinase 2)). Opazili so zvišano izražanje hsa-miR-185* (komplementarna miRNA veriga) in hsa-miR-491–3p pri žrtvah samomora z znižanim izražanjem TrkB-T1. S pomočjo računalniškega modeliranja so <italic class="em">in silico</italic><italic class="em"> </italic>identificirali pet možnih vezavnih mest na 3’- neprevedeni regiji TrkB-T1 mRNA, preko katerih se hsa-miR-185* lahko veže nanjo, za hsa- miR-491–3p pa niso našli nobenega. Zvišanost hsa-miR-185* v prefrontalnem korteksu žrtev samomora so potrdili še na večji, naključno izbrani skupini žrtev samomora, pri kateri so ravno tako ugotovili negativno korelacijo z izražanjem TrkB-T1. Rezultate analize so želeli ponoviti na malih možganih, vendar niso opazili korelacije, kar kaže na specifično izražanje te vrste miRNA&#160;<span class="xref">(61)</span>.</p>
			<p>Globalno znižano izražanje miRNA so opazili pri depresivnih žrtvah samomora v prefrontalnem korteksu (Brodmannovo področje 9). Izražanje enaindvajsetih miRNA je bilo statistično značilno znižano, miRNA so bile pogosto vpletene v celično diferenciacijo in rast (hsa-miR-142–5p, hsa-miR-13, hsa-miR-489, hsa-miR-148b, hsa-miR-101, hsa-miR-324–5p, hsa-miR-301a, hsa-miR-146a, hsa-miR-335, hsa-miR-494, hsa-miR-20b, hsa-miR-376a*, hsa-miR-190, hsa-miR-155, hsa-miR-660, hsa-miR-130a, hsa-miR-27a, hsa-miR-497, hsa- miR-10a, hsa-miR-20a in hsa-miR-142–3p). Za nekatere od naštetih miRNA so že poznane validirane tarče v podatkovni zbirki miRecords, dostopni na spletnem naslovu <a href="">http://c1.accurascience.com/miRecords/</a>. Med validirane tarče spadajo številni transkripcijski in rastni dejavniki (hsa-miR-137 E2F6 (E2 faktor 6)&#160;<span class="xref">(62)</span>), proteini, vključeni v sinaptično plastičnost, in živčni prenašalci, DNA-metiltrasferaza (hsa-miR-148b&#160;<span class="xref">(63</span><span class="xref">)</span>), jedrni proteini; tudi transmembranski proteini in proteini, vpleteni v signalizacijo hsa-miR-137 CDK6 (od ciklina odvisna kinaza <italic class="em">6</italic>)&#160;<span class="xref">(62</span><span class="xref">)</span>. Skupina devetindvajsetih miRNA pa je kazala visoko stopnjo koregulacije izražanja v skupini žrtev samomora, v skupini kontrolnih oseb pa ne, kar nakazuje na dodatno reorganizacijo poti miRNA&#160;<span class="xref">(64,65)</span>.</p>
			<p>Lopez in sodelavci (2014) so v predhodnih raziskavah potrdili vpletenost poliaminskega sistema v samomorilno vedenje. Poliaminski sistem je vpleten v številne celične procese, predvsem v modulacijo celičnega cikla in ionskih kanalov ter odziva na stres. Zaradi svoje kationske narave lahko predstavniki poliaminskega sistema (putreskin, spermin, spermidin in agmatin) medsebojno delujejo z negativno nabito DNA in tako vplivajo na izražanje genov&#160;<span class="xref">(</span><span class="xref">66)</span>. Pri žrtvah samomora se pojavi znižano izražanje gena <italic class="em">SAT1 </italic>(spermidin/spermin N1- acetiltransferaza 1) in <italic class="em">SMOX </italic>(spermin oksidaza). Z dodatno raziskavo so želeli preveriti, ali na znižano izražanje obeh genov v prefrontalnem korteksu (Brodmannovo področje 44) pri depresivnih žrtvah samomora vpliva uravnavanje z miRNA. Preučili so izražanje desetih miRNA (miR-124a, miR-139–5p, miR-195, miR-198, miR-320c, miR-33b, miR-34a, miR- 34c-5p, miR-497 in miR-873), določenih na podlagi računalniške analize, ki so imele ustrezna zaporedja za vezavo na 3’-neprevedeno regijo mRNA obeh genov. Pri žrtvah samomora so opazili zvišano izražanje štirih miRNA (miR-34c-5p, miR-139–5p, miR-195 in miR-320c). Te miRNA so do sedaj že preučevali na področju rakavih bolezni in nevrodegenerativnih motenj. Ugotovili so tudi negativno korelacijo med izražanjem genov in dvema miRNA (<italic class="em">SAT1 –</italic> miR-34c-5p in miR-320c ter <italic class="em">SMOX </italic>– miR-139–5p in miR-320c). Oba preiskovana gena kažeta negativno korelacijo z miR-320c, ki je po podatkih miRBase edina evolucijsko slabo ohranjena miRNA in je tako izražena le pri višjih primatih&#160;<span class="xref">(67</span><span class="xref">)</span>.</p>
			<p>Izražanje <italic class="em">SAT1 </italic>pri žrtvah samomora in depresiji so preučevali tudi Pantazatos in sodelavci (2017). Med kontrolnimi osebami, žrtvami samomora z depresijo in pri osebah z depresijo, ki niso umrle za posledicami samomora, niso opazili razlik glede izražanja miRNA v prefrontalnem korteksu (Brodmannovo področje 9). V obeh skupinah oseb z depresijo so sicer opazili nizko izražanje <italic class="em">SAT1, </italic>vendar to ni posledica miRNA&#160;<span class="xref">(68)</span>. Delo so nadaljevali na istih skupinah preiskovancev in možganski regiji, za katero so s sekvenciranjem celotnega transkriptoma RNA zaznali spremembe v izražanju petintridesetih genov. Na delu preiskovancev so s sekvenciranjem preverili tudi izražanje miRNA, s katerim pa niso zaznali nobenih sprememb na ravni izražanja miRNA&#160;<span class="xref">(69)</span>.</p>
			<p>Z nedavno opravljeno študijo pa so pokazali spremenjeno izražanje miRNA v regiji <italic class="em">locus coeruleus,</italic> tj. regiji možganskega debla, kjer se sintetizira večina noradrenalina v možganih. Primerjava med kontrolnimi osebami in žrtvami samomora z depresijo je pokazala trinajst miRNA s spremenjenim izražanjem. Od tega jih je bilo pri žrtvah samomora z depresijo deset zvišano izraženih (hsa-miR-17–5p, hsa-miR-20b-5p, hsa-miR-106a-5p, hsa-miR-330–3p, hsa-miR-541–3p, hsa-miR-582–5p, hsa-miR-890, hsa-miR-99b-3p, hsa-miR-550–5p in hsa-miR-1179), pri treh pa je bilo izražanje znižano (hsa-miR-409–5p, hsa-let-7g-3p in hsa-miR-1197). S pomočjo računalniškega modeliranja so <italic class="em">in silico</italic><italic class="em"> </italic>poiskali potencialne tarče, na katere bi se miRNA lahko vezale in jih skupaj s pripadajočimi miRNA uvrstili v kompleksno regulacijsko mrežo. Ta je vsebovala poti, ki so pogosto vpletene v depresijo in samomorilno vedenje: signalizacija protein kinaze A, fosfolipaze C, glukokortikoidov, signalna pot ERK/MAPK (<italic class="em">angl.</italic> mitogen-activated protein kinase) nevrotrofni dejavniki, GABAergična signalizacija in glutamatergična signalizacija. Rezultate računalniško pridobljene regulacijske mreže so preverili na vzorcih, na katerih so testirali izražanje nekaterih predvidenih tarčnih genov, ki so kodirali proteine. Izražanje naslednjih genov, povezanih z depresijo in samomorilnostjo, je bilo pri žrtvah samomora znižano: <italic class="em">RELN </italic>(relin), <italic class="em">GSK</italic><italic class="em">-3β </italic>(glikogen sintaza kinaza 3β), <italic class="em">MAOA </italic>(monoamin oksidaza A), <italic class="em">CHRM1 </italic>(muskarinski acetilholinski receptor M1) in <italic class="em">PLCB1 </italic>(1-fostatidilinozitol-4,5-bifosfat fosfodiesteraza beta- 1)&#160;<span class="xref">(70)</span>.</p>
			<h2><span>3.2 </span>Samomor in metilacija DNA</h2>
			<p>Nekatere študije po smrti, opravljene na možganih žrtev samomora, kažejo na povezavo med epigenetskimi spremembami in samomorilnim vedenjem. Z razvojem sekvenciranja naslednje generacije, ki omogoča masovno vzporedno določanje zaporedij DNA, je sekvenciranje DNA postalo hitrejše in dostopnejše&#160;<span class="xref">(71)</span>. Prav to je omogočilo študije globalnega vzorca metilacije. Labonte in sodelavci (2013) so preučevali vzorce metilacije hipokampusa in pri žrtvah samomora prepoznali 366 promotorskih regij, ki so imele drugačen vzorec metilacije kot kontrolne osebe, bodisi hipo- ali hipermetiliran. Številni promotorji so pripadali genom, vpletenim v kognitivne funkcije&#160;<span class="xref">(72)</span>. Z analizo globalne metilacije ventralnega prefrontalnega korteksa pri žrtvah samomora z depresijo so pokazali zvišano stopnjo metilacije kot pri kontrolnih osebah&#160;<span class="xref">(73)</span>. Schneider in sodelavci (2015) so pri moških žrtvah samomora preiskovali vzorec metilacije v prefrontalnem korteksu. Žrtve samomora so imele nižjo celokupno stopnjo metilacije preko celotne DNA, pri primerjavi različno metiliranih regij pa so pri žrtvah samomora opazili višjo stopnjo metilacije kot pri kontrolnih osebah&#160;<span class="xref">(74)</span>. V drugi študiji so pri depresivnih žrtvah samomora preučevali astrocitne označevalce; to so geni z zvišanim izražanjem v astrocitih, zvezdasto oblikovanih celicah glia. Ob pregledu metilacije preko celotnega genoma so v prefrontalnem korteksu opazili znižano stopnjo metilacije različno metiliranih regij DNA pri depresivnih žrtvah samomora&#160;<span class="xref">(7)</span>.</p>
			<p>Z drugimi študijami so se raziskovalci usmerili v preučevanje vzorca metilacije izbranih kandidatnih genov. Ena prvih študij je bila opravljena na slovenskih preiskovancih. Ob preučevanju stopnje metilacije promotorja <italic class="em">BDNF </italic>v Wernickovem področju so pri žrtvah samomora opazili zvišano stopnjo metilacije nekaterih CpG-dinukleotidov. Zvišana stopnja metilacije se je odslikavala v znižanem izražanju <italic class="em">BDNF </italic>mRNA&#160;<span class="xref">(75)</span>.</p>
			<p>S študijami so pokazali še zvišano stopnjo metilacije promotorja rRNA (ribosomalna RNA) v hipokampusu&#160;<span class="xref">(76)</span>, promotorja <italic class="em">HTR2A </italic>(serotoninski receptor tipa 2A) v frontalnem režnju&#160;<span class="xref">(77)</span> in promotorja gena za TrkB v frontalnem korteksu&#160;<span class="xref">(78)</span> pri žrtvah samomora.</p>
			<p>Metilacija je tkivno specifična, zato se vzorec metilacije preučuje v najbolj relevantnem tkivu za bolezen. To je tudi ena večjih omejitev epigenetskih študij duševnih motenj, saj se izvajajo na vzorcih različnih možganskih regij, odvzetih po smrti; torej je preučevanje mogoče šele po smrti. V študije tako vključujejo tudi periferna tkiva, kot je kri, ki je lažje dostopna. Namen takih preiskav je razjasniti, kako se procesi centralnega živčnega sistema odslikavajo na krvi. Pri globalni analizi metilacije zdravih preiskovancev so opazili posamezne korelacije metiliranosti med možganskimi regijami in krvjo pri posameznikih&#160;<span class="xref">(79)</span>.</p>
			<p>Korelacijo metilacijskega stanja citozinov med možgani in krvjo so opazili tudi na živalskem modelu. Metilacijski status določenih mest v krvi bi tako lahko deloval kot biooznačevalec in kot tak imel veliko vrednost za klinično uporabo v prihodnosti&#160;<span class="xref">(80)</span>.</p>
			<h2><span>3.3 </span>Samomor in modifikacije histonov</h2>
			<p>Na področju problematike samomorilnega vedenja v povezavi z modifikacijami histonov je bilo do sedaj opravljenjenih le nekaj študij. Ernst in sodelavci (2009) so na podlagi rezultatov živalskih modelov depresije preučevali metilacijo lizina 27 na histonu 3 (H3K27) TrkB-T1 v orbitalnem frontalnem korteksu (Brodmannovo področje 10; BA10) in malih možganih. Pri žrtvah samomora so opazili zvišano stopnjo metilacije lizina 27 na histonu 3 v področju BA10. Metilacija lizina je negativno korelirala z izražanjem TrkB-T1&#160;<span class="xref">(81)</span>.</p>
			<p>Fiori in sodelavci (2010) so preučevali histonske modifikacije v povezavi s poliaminskim sistemom. Pri dveh genih, <italic class="em">SMS </italic>(spermin sintaza) and <italic class="em">SMOX</italic>, so poleg polimorfizmov promotorske regije in vzorca metilacije DNA preučili tudi stopnjo metilacije lizina 27 na histonu 3 v prefrontalnem korteksu (Brodmannovo področje 8 in 9; BA8 in BA9). Razlik med stopnjo metilacije lizina 27 na histonu v promotorski regiji obeh genov med žrtvami samomora in kontrolnimi osebami niso opazili. Prav tako niso ugotovili povezave med metilacijo lizina in izražanjem genov ali metilacijo DNA&#160;<span class="xref">(82)</span>.</p>
			<p>Delo so nadaljevali na <italic class="em">SAT1</italic>, za katero so v predhodnih študijah opazili znižano izražanje mRNA. Stopnja trimetilacije lizina 27 na histonu 3 se v prefrontalnem korteksu (BA9 in BA10) žrtev samomora in kontrolnih oseb ni razlikovala, prav tako niso opazili povezave z znižanim izražanjem <italic class="em">SAT1&#160;</italic><span class="xref">(83)</span>.</p>
			<p>V frontalnem korteksu (Brod&#173;mann&#173;ovo področje 44) so na podlagi predhodne ugotovitve zvišanega izražanja štirih poliaminskih genov preučevali še trimetilacijo lizina 4 na histonu 3 za naslednje gene: <italic class="em">ARG2 </italic>(arginaza II), <italic class="em">AMD1 </italic>(S-adenozilmetionin dekarboksilaza), <italic class="em">OAZ1 </italic>in <italic class="em">OAZ2 </italic>(ornitin dekarboksilaza antincim 1 in 2). Zvišano stopnjo trimetilacije lizina 4 na histonu 3 so potrdili za <italic class="em">OAZ1 </italic>pri žrtvah samomora&#160;<span class="xref">(84)</span>.</p>
			<h1><span>4 </span>Zaključek</h1>
			<p>Področje samomorilnega vedenja zaradi svoje kompleksnosti še vedno ni celostno preučeno. Razvoj novih tehnologij je omogočil preučevanje epigenetskih sprememb, ki skupaj z že bolje preučenim genetskim ozadjem tvori jasnejšo sliko dednih dejavnikov samomorilnega vedenja. Raziskave kažejo visoko prepletenost prostorskega in časovnega uravnavanja izražanja miRNA, metilacije DNA in posttranslacijskih modifikacij histonov. Te tvorijo obširne regulacijske mreže, ki lahko spreminjajo celično signalizacijo in tako prispevajo k pojavu psihopatologij. Zaradi dinamične narave epigenoma bi se nanj teoretično dalo vplivati in ga spreminjati; epigenom je tako potencialna tarča za farmakologijo. Čeprav lahko s preučevanjem epigenetike razložimo le del sprememb v izražanju genov, so te vseeno pomemben košček mozaika biološkega ozadja duševnih motenj.</p>
			<h1 class="ack"><span>5 </span>Zahvala</h1>
			<p>Delo je nastalo v okviru raziskovalnega programa št. P1–0390, projekta št. J3–7132 in projekta mladi raziskovalec, ki jih je sofinancirala Javna agencija za raziskovalno dejavnost Republike Slovenije iz državnega proračuna.</p>
		</article>
	</body>
</html>
