<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2843</title>
	</head>
	<body id="x2843" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2843</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, <span class="discipline-en">Human reproduction</span>, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, <span class="discipline-sl">Reprodukcija človeka</span>, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, <span class="article-type-en">Short scientific article</span>, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, <span class="article-type-sl">Klinični primer</span>, Strokovni članek</p>
			<p class="slug"><bold class="strong">@running-header:</bold> <span class="running-header">Hemolitična anemija in trombocitopenija ob fetomaternalnem neskladju krvnih skupin ABO</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | maj – junij 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | May – June 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Zdravstveni dom Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> Klinični oddelek za hematologijo in onkologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-sl"><span class="ref-aff">3</span> Klinični oddelek za neonatologijo, Pediatrična klinika, Univerzitetni klinični center Ljubljana, Ljubljana, Slovenija</p>
			<p class="aff lang-en"><span class="ref-aff">1</span> Community health centre Ljubljana, Ljubljana, Slovenia</p>
			<p class="aff lang-en"><span class="ref-aff">2</span> Unit of Oncology and Haematology, Division of Paediatrics, University Medical Centre Ljubljana, Ljubljana, Slovenia</p>
			<p class="aff lang-en"><span class="ref-aff">3</span> Neonatal Unit, Division of Paediatrics, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Alenka Biteznik, <br />e:&#160;a.biteznik@gmail.com</p>
			<p class="label">Ključne besede:</p>
			<p class="keywords lang-sl">neskladje ABO; hemolitična bolezen novorojenčka; fetalna in neonatalna aloimunska trombocitopenija; nekonjugirana hiperbilirubinemija; trombocitopenija</p>
			<p class="label">Key words:</p>
			<p class="keywords lang-en">ABO incompatibility; haemolytic disease of the newborn; foetal and neonatal alloimmune thrombocytopenia; unconjugated hyperbilirubinemia; thrombocytopenia</p>
			<p class="history">Prispelo: 25. 5. 2018 Sprejeto: 31. 3. 2019</p>
		</sidebar>
		<article>
			<h1 class="title lang-sl">Hemolitična anemija in trombocitopenija ob fetomaternalnem neskladju krvnih skupin ABO: prikaz primera</h1>
			<h1 class="title lang-en" lang="en-US">Haemolytic Anaemia and Thrombocytopenia due to Foeto-Maternal ABO Incompatibility: Case Report</h1>
			<p class="author" lang="en-US"><span class="given-name">Alenka</span> <span class="surname">Biteznik</span>,<sup class="sup">1</sup> <span class="given-name">Barbara</span> <span class="surname">Faganel Kotnik</span>,<sup class="sup">2</sup> <span class="given-name">Petja</span> <span class="surname">Fister</span><sup class="sup">3</sup></p>
			<h1 class="abs">Izvleček</h1>
			<p class="abs">Odkar izvajamo zaščito RhD-negativnih nosečnic z anti-D protitelesi, je najpogostejši vzrok za hemolitično bolezen novorojenčka neskladje ABO krvnih skupin matere in ploda oz. novorojenčka. Hemolizo povzročajo protitelesa, ki so posledica izoimunizacije matere, in prehajajo preko posteljice v plod, kjer uničujejo plodove in novorojenčkove eritrocite. Bolezen se kaže s hemolitično anemijo, težko zgodnjo zlatenico in splenomegalijo. Ker so antigeni ABO prisotni tudi na trombocitih in drugih tkivih, lahko protitelesa anti-A ali anti-B v redkih primerih povzročijo tudi trombocitopenijo, saj se protitelesa odzivajo z istimi antigeni, prisotnimi tudi na trombocitih. V članku predstavljamo donošeno novorojenko s krvno skupino (KS) A, RhD pozitivno, po Kellu negativno, ki smo jo obravnavali zaradi hemolitične anemije in trombocitopenije. Materi so med nosečnostjo določili KS O, da je RhD pozitivna in po Kellu negativna. Ob sprejemu je bila deklica subikterična. Laboratorijski izvidi v starosti 100 ur so bili: hemoglobin 152 g/L, trombociti 44 × 10<sup class="sup">9</sup>/L, celokupni bilirubin 254 μmol/L in direktni bilirubin 10,6 μmol/L. Direktni Coombsov test (DCT) pri deklici je bil pozitiven, imela je prisotna protitelesa anti-A IgG. Ob fototerapiji so vrednosti bilirubina ustrezno upadle. Zaradi trombocitopenije pri novorojenki smo analizirali materin hemogram, ki je pokazal normalno koncentracijo trombocitov v periferni krvi ter nato opravili genotipizacijo HPA pri materi in novorojenki, ki ni pokazala neskladja. Opravili smo tudi direktni test trombocitnih protiteles, ki je bil negativen. Za trombocite specifičnih protiteles (HPA in HLA) nismo uspeli potrditi. Število trombocitov se je spontano zvišalo. Ob zadnjem pregledu je v hemogramu izstopala nevtropenija, ki je spontano izzvenela do starosti 4 mesecev in pol.</p>
			<h1 class="abs">Abstract</h1>
			<p class="abs">Since anti-D immunoglobulins are given to all RhD-negative pregnant women, the most common cause of haemolytic disease of the newborn is ABO feto-maternal incompatibility. Haemolysis of erythrocytes is caused by the antibodies anti-A or anti-B IgG class that cross the placenta and destroy the foetal and neonatal erythrocytes. The disease presents with haemolytic anaemia, severe early jaundice and splenomegaly. Since ABO antigens may also be expressed on platelets and other tissues, anti-A and anti-B antibodies may in rare cases also cause thrombocytopenia. In the article we describe a clinical case of a term newborn girl with blood group A, RhD positive, Kell negative, who presented with haemolytic anaemia and thrombocytopenia. The blood group of her mother was O, RhD positive, Kell negative. On admission the newborn girl was subicteric, the laboratory values at the age of 100 hours were as following: haemoglobin 152 g/L, platelets 44 x 109/L, bilirubin 254 μmol/L and direct bilirubin 10.6 μmol/L. Direct Coombs test was positive, antibodies anti-A IgG were present. Treatment with phototherapy lowered the levels of bilirubin. Because of a low platelet level, we obtained the mother’s platelet level, which was normal. We performed HPA genotyping in the mother and the newborn girl, and we did not find any mismatch. Direct test of the patient’s platelets for antibodies was negative. We did not confirm platelet-specific antibodies (HPA and HLA). Platelet number rose spontaneously. At the last check-up we noticed neutropenia, which was no longer present at 4 and a half months of age.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Biteznik A, Faganel Kotnik B, Fister P. [Haemolytic Anemia and Thrombocytopenia due to Feto-Maternal ABO Incompatibility: Case Report]. Zdrav Vestn. 2019;88(5–6):282–90.</p>
			<p class="doi"><bold class="strong">DOI:</bold> 10.6016/ZdravVestn.2843</p>
			<h1><span>1 </span>Uvod</h1>
			<p>Od uvedbe presejalnega programa za zaščito RhD-negativnih nosečnic z anti-D protitelesi je neskladje ABO med plodom in materjo najpogostejši razlog za hemolitično bolezen novorojenčka (HBN), ki jo pogosto spremljajo težka zgodnja zlatenica, anemija in splenomegalija&#160;<span class="xref">(1,2)</span>. Neskladje ABO povzroči spekter hemolitične bolezni novorojenčka (HBN), in sicer od novorojenčkov z malo ali brez znakov HBN do hude HBN z izrazitimi znaki&#160;<span class="xref">(3)</span>. Antigeni na eritrocitih so pri zarodku prisotni že od 5. do 7. tedna nosečnosti dalje. Protitelesa anti-A in anti-B ob rojstvu praviloma niso prisotna, čeprav se je njihova tvorba med nosečnostjo že dokazala. Pri 30.–34. tednu nosečnosti ima polovica plodov merljive vrednosti anti-A in anti-B, njihovo nastajanje pa ni povezano z materino krvno skupino (KS)&#160;<span class="xref">(4)</span>. Po izpostavljenosti okoljskim antigenom, ki spominjajo na antigene ABO, prične otrok v starosti 3–6 mesecev tvoriti protitelesa ABO, odvisno od genskega zapisa. Vrednosti odraslih pa doseže pri starosti 2 let&#160;<span class="xref">(4,5</span><span class="xref">)</span>. Osebe s KS A ali B tvorijo protitelesa anti-A oz anti-B, ki so večinoma razreda IgM, nekaj tudi razredov IgG in IgA, medtem ko osebe s KS O tvorijo večji delež protiteles razreda IgG, manjši delež pa predstavljajo protitelesa razredov IgM in IgA&#160;<span class="xref">(5)</span>. Proti koncu nosečnosti pride do prenosa materinih protiteles anti-A oz. anti-B razreda IgG, ki se vežejo na antigene na plodovih oz. novorojenčkovih eritrocitih in povzročijo hemolizo le-teh&#160;<span class="xref">(3)</span>. Antigeni ABO pa niso prisotni le na membranah eritrocitov, temveč tudi na večini epitelnih in endotelnih celic. V topni obliki pa so lahko prisotni tudi v vseh telesnih tekočinah, razen v likvorju. Na trombocitih, limfocitih B in T so tako prisotni zaradi absorpcije antigenov ABO iz plazme&#160;<span class="xref">(5)</span>. Zato lahko v redkih primerih protitelesa anti-A ali anti-B povzročijo tudi razpad novorojenčkovih trombocitov in s tem trombocitopenijo&#160;<span class="xref">(6,7)</span>.</p>
			<p>Predstavljamo redek klinični primer HBN zaradi neskladja krvnih skupin ABO med materjo in novorojenčkom, ki smo ga obravnavali zaradi hude zgodnje zlatenice, blage anemije in težke stopnje trombocitopenije.</p>
			<h1><span>2 </span>Klinični primer</h1>
			<p>Deklica se je rodila po prvi normalno potekajoči nosečnosti po dopolnjenih 39. tednih s primernimi porodnimi merami (10.–50. percentil): težo 2890 g, dolžino 50 cm in obsegom glave 33 cm. Med nosečnostjo so bili opravljeni presejalni testi pri materi; indirektni Coombsov test (ICT) je bil negativen, prav tako je bilo negativno testiranje na okužbo s toksoplazmo, sifilisom ali hepatitisom B. Materi so določili KS O in da je RhD pozitivna in po Kellu negativna. Porod je bil vaginalen. Po Apgarjevi so deklico prvo in peto minuto po rojstvu ocenili z 9 in 10. Trideset ur po rojstvu je deklica postala zlatenična. V laboratorijskih preiskavah, opravljenih v področni porodnišnici, je bila vrednost hemoglobina v starosti 30 ur 159 g/L (normalna vrednost v starosti enega dne 145–225 g/L, treh dni 165–207 g/L, enega tedna 135–215 g/L, dveh tednov 134–198 g/L, štirih tednov 107–171 g/L), retikulociti 245 × 10<sup class="sup">9</sup>/L (normalna vrednost: 51–110 × 10<sup class="sup">9</sup>/L), trombociti 99 × 10<sup class="sup">9</sup>/L (normalna vrednost: 144−449 × 10<sup class="sup">9</sup>/L), vrednost celokupnega bilirubina 199 μmol/L (normalna vrednost: &lt; 197 μmol/L), direktnega bilirubina 10,2 μmol/L. Pri deklici so določili KS A in da je RhD pozitivna in po Kellu negativna. Direktni Coombsov test (DCT) je bil pozitiven, določena so bila protitelesa anti-A IgG. Zaradi hiperbilirubinemije je potrebovala fototerapijo. Zaradi hude zgodnje zlatenice, blage anemije in zmerne trombocitopenije so deklico v starosti treh dni premestili na Klinični oddelek za neonatologijo Pediatrične klinike v Ljubljani za nadaljevanje diagnosticiranja in zdravljenja.</p>
			<p>Ob sprejemu je bila novorojenka subikterična, imela je obojestranski subkonjunktivalni krvavitvi, sicer pa brez odstopov v somatskem kliničnem statusu. Akutno bilirubinsko encefalopatijo smo po točkovniku BIND (<italic class="em">angl.</italic> bilirubin induced neurologic dysfunction<italic class="em">, </italic>z bilirubinom povzročena nevrološka motnja) ocenili s 4 točkami. Ob sprejemu v starosti 100 ur so bili laboratorijski izvidi sledeči: levkociti 6,6 × 10<sup class="sup">9</sup>/L, hemoglobin 152 g/L, trombociti 44 × 10<sup class="sup">9</sup>/L, retikulociti 126 × 10<sup class="sup">9</sup> g/L (2,8 %, normalna vrednost: 3−7 %), IRF (<italic class="em">angl.</italic> immature reticulocyte fraction<italic class="em">, </italic>delež nezrelih retikulocitov) 8,3 % (normalna vrednost: 14,5–24,6 %), RDW (<italic class="em">angl.</italic> red blood cell distribution width<italic class="em">, </italic>širina razporeditve eritrocitov) 15,8 %, segmentirani nevtrofilci 24 %, absolutno število nevtrofilcev (AŠN) 1584/mm<sup class="sup">3</sup>, celokupni bilirubin 254 μmol/L (normalna vrednost: &lt; 205 μmol/L) in direktni bilirubin 10,6 μmol/L. Elektrolitsko je bila deklica urejena. V plinski analizi venske krvi je bila vrednost karboksihemoglobina (COHb), določena s CO-oksimetrijo, 1,8 % (normalna vrednost 0,5–1,6 %). Zaradi nekonjugirane hiperbilirubinemije je deklica v starosti štirih dni ponovno potrebovala fototerapijo 16 ur, vrednosti bilirubina so ustrezno upadle. Znakov sveže krvavitve ni imela. Opravili smo UZ trebuha, ki ni pokazal splenomegalije ali znotrajtrebušne krvavitve, ter UZ glave. Vidna je bila striatna vaskulopatija obojestransko in majhna cista v kavdotalamičnem kotu desno, znakov za intrakranialno krvavitev pa ni bilo. Zaradi trombocitopenije pri novorojenki smo analizirali materin hemogram, ki je pokazal normalno koncentracijo trombocitov v periferni krvi (350 × 10<sup class="sup">9</sup>/L) ter nato opravili genotipizacijo HPA pri materi in novorojenki, ki ni pokazala neskladja (novorojenka in mati genotip HPA: HPA-1 A/A, HPA-2 A/B, HPA-3 A/A, HPA-4 A/A, HPA-5 A/A, HPA-6 A/A, HPA-9 A/A, HPA-15 A/B). Opravili smo tudi direktni test trombocitnih protiteles, ki je bil prvič nejasen. Zato smo ga opravili ponovno in je bil negativen. Trombocitnospecifičnih protiteles HPA, analiziranih z imunofluorescenčno tehniko, in protiteles HLA, analiziranih s tehniko verižne reakcije s polimerazo z uporabo sekvenčno specifičnih začetnih nukleotidov (<italic class="em">angl.</italic>&#160;polymerase chain reaction using sequence-specific primers, PCR-SSP), nismo dokazali. Ob odpustu, v starosti 9 dni, so bili laboratorijski izvidi sledeči: celokupni bilirubin 201 μmol/L, direktni bilirubin 21 μmol/L, levkociti 10,4 × 10<sup class="sup">9</sup>/L, hemoglobin 147 g/L, retikulociti 22,4 × 10<sup class="sup">9</sup>/L (0,5 %), RDW 15,6 %, trombociti 105 × 10<sup class="sup">9</sup>/L, MPV 11,3 fl, segmentirani nevtrofilci 24 %, AŠN 2496/mm<sup class="sup">3</sup>. Vrednost trombocitov se je spontano zvišala. Deklica je bila na oddelku dojena, telesno težo je primerno pridobivala, blato in vodo je odvajala primerno. Ob zadnji kontroli pri nas, opravljeni v starosti 6 tednov, je bila deklica brez težav, somatski in nevrološki status pa sta bila optimalna. V laboratorijskih izvidih je bila vrednost hemoglobina 106 g/L in vrednost trombocitov 263 × 10<sup class="sup">9</sup>/L, retikulocitov 59 × 10<sup class="sup">9</sup> (1,29 %), levkocitov 6,5 × 10<sup class="sup">9</sup>/L, segmentiranih nevtrofilcev 9 %, AŠN 660/mm<sup class="sup">3</sup> (normalna vrednost: &gt; 1500/mm<sup class="sup">3</sup>). Ob zadnjem pregledu je izstopala nevtropenija, zaradi katere je bila ponovno pregledana v hemato-onkološki ambulanti v starosti 4 mesecev in pol, ko nevtropenija ni bila več prisotna.</p>
			<h1><span>3 </span>Razpravljanje</h1>
			<p>Novorojenka v prikazanem primeru je imela hudo zgodnjo zlatenico, ki je najpogostejši razlog za podaljšano hospitalizacijo novorojenčkov&#160;<span class="xref">(8)</span>. Rumeno obarvanje kože in sluznic nastane zaradi povišane koncentracije bilirubina v krvi – hiperbilirubinemije. Ta lahko nastane zaradi povečanega nastajanja bilirubina, ki je lahko posledica hemolize ali razpadanja eritrocitov po krvavitvah (npr. hematomi), zmanjšane konjugacije bilirubina ali zaradi premajhnega izločanja bilirubina iz telesa&#160;<span class="xref">(9)</span>. Hemoliza novorojenčkovih eritrocitov povzroči razpad ali preoblikovanje eritrocitov in s tem preveliko obremenitev jeter z bilirubinom, ki niso zmožna zadostne konjugacije.</p>
			<p>HBN nastane zaradi prehajanja aloimunskih protiteles anti-A ali anti-B razreda IgG preko posteljice v krvni obtok ploda, kjer se vežejo na eritrocitne antigene in povzročijo razpad novorojenčkovih eritrocitov v vranici in s tem anemijo ter nekonjugirano hiperbilirubinemijo. Najbolj potentna podrazreda IgG sta IgG1 in IgG3. Prenos preko posteljice poteka s pomočjo Fc-receptorjev od drugega trimesečja nosečnosti do poroda; prej in v večji količini se preko posteljice prenese podrazred IgG1&#160;<span class="xref">(3)</span>. Na HBN moramo pomisliti ob hitro razvijajoči se ali težki zgodnji hiperbilirubinemiji ob negativnem ICT pri materi, pozitivnem ICT pri materi in/ali znakih fetalnega hidropsa oz. znakih anemije pri novorojenčku, pozitivnem DCT pri novorojenčku, hemolizi, vidni na krvnem razmazu, ali pri dolgotrajni hiperbilirubinemiji&#160;<span class="xref">(10)</span>.</p>
			<p>Do uvedbe zaščite z anti-D imunoglobulini RhD-negativnih nosečnic leta 1969 je bil najpogostejši vzrok HBN neskladje v krvnoskupinskem sistemu RhD. Danes pa je HBN zaradi tega neskladja redka zaradi sistematične zaščite vseh RhD-negativnih žensk v 28. tednu nosečnosti z imunoglobulini anti-D&#160;<span class="xref">(1,3,11)</span>. Z uvedbo prenatalne genotipizacije plodove DNK iz venske krvi matere med 25. in 26. tednom nosečnosti bodo odslej zaščitni odmerek imunoglobulinov anti-D prejele le nosečnice, ki nosijo RhD-pozitiven plod&#160;<span class="xref">(1)</span>. Novi program prenatalne zaščite so sprejeli na zdravstvenem svetu Ministrstva za zdravje Republike Slovenije, zakonodajalec pa je maja 2018 objavil Pravilnik o spremembah Pravilnika o transfuzijskih preiskavah in postopkih ob transfuziji (Uradni list RS št. 32/2018), ki je osnova za izvedbo programa. V razvitem svetu je tako dandanes najpogostejši vzrok HBN neskladje v krvnoskupinskem sistemu ABO&#160;<span class="xref">(2)</span>. Neskladje v sistemu ABO je prisotno pri 15–20 % vseh parov mati/plod, a se HBN razvije le pri 1 % takih parov. V večini primerov HBN ima mati krvno skupino O, otrok pa najpogosteje A (1/150 rojstev), redkeje tudi B&#160;<span class="xref">(3)</span>. Naravno prisotna protitelesa anti-A in anti-B pri materi so sicer večinoma razreda IgM, ki ne prehajajo preko posteljice. Kot posledica izpostavljenosti nekaterim okoljskim antigenom v hrani, bakterijah in virusih pa lahko nastanejo tudi protitelesa IgG. Zato lahko pride do HBN že v prvi nosečnosti&#160;<span class="xref">(</span><span class="xref">12)</span>. Zaradi slabše razvitih antigenov A in B na površini eritrocitov ploda je klinična slika HBN zaradi anti-A ali anti-B neskladja običajno blažja kot HBN, povzročena zaradi neskladja anti-D. Novorojenček ima pogosto le hiperbilirubinemijo, redkeje tudi anemijo&#160;<span class="xref">(</span><span class="xref">3)</span>. Diagnozo potrdimo s preiskavami, ki potrjujejo povečan razpad eritrocitov, in s preiskavami, ki potrjujejo kompenzacijsko povečano nastajanje eritrocitov (<span class="ref-table">Tabel</span><span class="ref-table">a </span><span class="ref-table">1</span>)&#160;<span class="xref">(12,13)</span>. Specifične transfuzijske preiskave nam potrdijo imunski vzrok hemolize. Pri materi določimo KS in ICT, pri otroku KS, DCT in elucijo po Luiju. V primeru negativnih izvidov lahko opravimo tudi ICT&#160;<span class="xref">(2,10,14)</span>. Etiologijo HBN nam pojasni specifikacija protiteles&#160;<span class="xref">(2)</span>. Elucijo po Luiju opravimo v primeru negativnega DCT ob sumu na HBN, pri čemer s hitro spremembo temperature od - 30 °C na + 37 °C odstranimo anti-A oz. anti-B protitelesa z membrane novorojenčkovih eritrocitov, nato dodamo eritrocite z antigeni A oz. B in v primeru aglutinacije dokažemo prisotnost specifičnih protiteles&#160;<span class="xref">(2,14,15)</span>. V primeru neskladja ABO je ICT pri materi negativen, saj HBN povzročajo naravno prisotna protitelesa. Pozitiven je lahko navzkrižni preizkus med novorojenčkovo plazmo in reagenčnimi eritrociti znane KS. Zdravljenje HBN se usmerja predvsem k zniževanju hiperbilirubinemije, da se prepreči nastanek akutne in kronične bilirubinske encefalopatije oz. kernikterusa (<italic class="em">angl.</italic> kernicterus spectrum disorder, KSD), ki se lahko kaže z blažjo ali težjo klinično sliko. Ob najhujšem poteku bolezni ima otrok distonijo, horeoatetozo, parezo pogleda navzgor ter utrpi okvaro sluha in displazijo sklenine, saj nekonjugirani bilirubin prehaja krvno-možgansko pregrado in deluje nevrotoksično&#160;<span class="xref">(16)</span>. Zdravljenje hiperbilirubinemije pričnemo z intenzivno fototerapijo in ustreznim hidriranjem novorojenčka. Pri hujši hemolizi in visoki hiperbilirubinemiji je potrebna izmenjalna transfuzija. Prav neskladje ABO je najpogostejši vzrok za izmenjalno transfuzijo&#160;<span class="xref">(17,</span><span class="xref">18)</span>. HBN lahko zdravimo tudi z intravenskimi imunoglobulini, ki zmanjšajo potrebo po fototerapiji in izmenjalni transfuziji, ne zmanjšajo pa potrebe po transfuziji eritrocitov&#160;<span class="xref">(3)</span>. Če se anemija pojavi že med nosečnostjo, je potrebna znotrajmaternična transfuzija&#160;<span class="xref">(10)</span>.</p>
			<div>
				<div id="_idContainer002" class="table-wrapper">
					<p class="caption"><bold class="blue">Tabela1:</bold> Preiskave, ki jih opravimo za potrditev hemolize pri novorojenčku (povzeto po Mitra in Rennie, Porter in Dennis)&#160;<span class="xref">(8,9)</span>.</p>
					<table id="table001" class="table">
						<colgroup>
							<col />
							<col />
						</colgroup>
						<thead>
							<tr class="table">
								<td class="table th">
									<p class="tbl-fig_th">Preiskave, ki potrdijo povečan razpad eritrocitov oz. povečano presnovo hemoglobina</p>
								</td>
								<td class="table th">
									<p class="tbl-fig_th">Preiskave, ki potrdijo kompenzacijsko povečano nastajanje eritrocitov</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Koncentracija hemoglobina.</p>
								</td>
								<td class="table tr">
									<p>Retikulocitoza.</p>
								</td>
							</tr>
							<tr class="table">
								<td class="table tr">
									<p>Koncentracija bilirubina.</p>
								</td>
								<td class="table tr">
									<p>Povečan delež nezrelih retikulocitov (IRF).</p>
								</td>
							</tr>
							<tr class="table">
								<td class="table tr">
									<p>Delni tlak CO v izdihanem zraku.</p>
								</td>
								<td class="table tr">
									<p>Povečana širina razporeditve eritrocitov (RDW).</p>
								</td>
							</tr>
							<tr class="table">
								<td class="table tr">
									<p>Delež karboksihemoglobina, izmerjen v % s CO-oksimetrijo.</p>
								</td>
								<td class="table tr" rowspan="2">
									<p>Nezrele rdeče celice v krvnem razmazu (normoblasti, eritroblasti).</p>
								</td>
							</tr>
							<tr class="table">
								<td class="table tr">
									<p>Hemoglobinurija ob odsotnosti hematurije.</p>
								</td>
							</tr>
						</tbody>
					</table>
					<p class="legend">IRF: (<italic class="em">angl.</italic> immature reticulocyte fraction<italic class="em">, </italic>delež nezrelih retikulocitov), RDW: (<italic class="em">angl.</italic> red blood cell distribution width<italic class="em">, </italic>širina razporeditve eritrocitov).</p>
				</div>
			</div>
			<p>Diferencialno diagnostično moramo ob HBN in negativnem DCT razmišljati o nepravilnosti membrane eritrocita (dedna sferocitoza), pomanjkanju eritrocitnih encimov (pomanjkanje glukoza-6-fosfat dehidrogenaze ali piruvatne kinaze) ter o talasemiji&#160;<span class="xref">(10)</span>.</p>
			<p>Novorojenka v prikazanem primeru je imela klinično sliko in laboratorijske izvide, skladne s HBN. Pri deklici in materi smo ugotovili neskladje v krvnoskupinskem sistemu ABO; mati je imela KS O, deklica KS A. Imunski vzrok hemolize smo dokazali s pozitivnim DCT pri deklici, prisotna so bila IgG anti-A protitelesa. Po pričakovanju je bil ICT pri materi negativen. Deklico smo zdravili z intenzivno fototerapijo, po kateri so se vrednosti bilirubina ustrezno znižale.</p>
			<p>Poleg anemije in nekonjugirane hiperbilirubinemije je v prikazanem primeru izstopala še trombocitopenija. Trombocitopenija pri novorojenčku je redka, s prevalenco 0,9 %&#160;<span class="xref">(19)</span>. Trombocitopenijo pri novorojenčkih razdelimo na zgodnjo, ki se pojavi v prvih 72 urah življenja, in pozno, ki se pojavi po prvih 72 urah&#160;<span class="xref">(20)</span>. Najpogostejši vzrok hude trombocitopenije (trombociti pod 50 × 10<sup class="sup">9</sup>/L) pri zdravih novorojenčkih je fetalna in neonatalna aloimunska trombocitopenija (FNAIT) (27 %)&#160;<span class="xref">(19,21)</span>. Mehanizem nastanka FNAIT je tako kot pri HBN prenos aloimunskih protiteles preko posteljice in vezave le-teh na trombocitne antigene, ki jih je plod podedoval od očeta. Pojavnost FNAIT v literaturi je 1/1000–2000 živorojenih otrok&#160;<span class="xref">(6,19,22)</span>. Alosenzibilizacija matere lahko nastane med nosečnostjo ali med transfuzijo trombocitov. FNAIT se lahko pojavi že med prvo nosečnostjo, potek pa je hujši z vsako naslednjo nosečnostjo. Senzibilizacijo povzročajo specifični trombocitni antigeni HPA (<italic class="em">angl.</italic> human platelet antigen), ki so na trombocitih izraženi od 16. nosečnostnega tedna dalje, izraženi pa so tudi na trofoblastih posteljice. Poznamo 35 različnih trombocitnih antigenov, najpogosteje pa FNAIT povzročijo protitelesa anti-HPA-1a (80–90 %). Druga najpogostejša protitelesa so protitelesa anti-HPA-5b (10–15 %)&#160;<span class="xref">(19,22)</span>. Incidenca HPA-1a negativnih oseb med belci je 2,5 %. Le 10 % HPA-1a negativnih nosečnic, ki nosijo HPA-1a pozitiven plod, bo razvilo protitelesa anti-HPA-1a. Razvoj protiteles je pomembno povezan s prisotnostjo antigena HLA-DRB3*0101, ki je prisoten pri tretjini HLA-1a negativnih oseb&#160;<span class="xref">(4,</span><span class="xref">16)</span>. Kar 90 % nosečnic, ki tvori protitelesa, ima prisoten antigen HLA-DRB3*0101&#160;<span class="xref">(22)</span>. FNAIT lahko nastane tudi zaradi prenosa avtoimunskih protiteles pri materi s primarno imunsko trombocitopenijo (ITP)&#160;<span class="xref">(22)</span>.</p>
			<p>V literaturi so opisani redki primeri FNAIT, povzročeni s protitelesi anti-A in anti-B ter anti-HLA-A in anti-HLA-B&#160;<span class="xref">(6)</span>. Trombociti imajo na svoji površini izraženo tudi majhno količino antigenov A in B. 7 % populacije s KS A in 5 % s KS B pa naj bi imelo več kot 2 SD antigenov A oz. B na površini trombocitov (tudi do 20.000)&#160;<span class="xref">(6,7)</span>. Opisan je primer družine, v kateri sta imela 2 otroka s KS B in visoko izraženim antigenom B na trombocitih ob rojstvu hudo trombocitopenijo zaradi fetomaternalnega neskladja v krvnoskupinskem sistemu ABO (mati KS O, specifična trombocitna protitelesa niso bila dokazana)&#160;<span class="xref">(23)</span>. Tretji otrok, ki se je rodil isti materi, in je imel KS A, trombocitopenije ni utrpel. Pri očetu otrok in obeh otrocih s KS B so opredelili trombocite z visoko izraženimi antigeni B, kar je lahko vodilo do razpada trombocitov tudi s protitelesi proti antigenoma A in B&#160;<span class="xref">(7)</span>. Diferencialno diagnozo trombocitopenije pri novorojenčkih opisujemo v <span class="ref-table">Tabel</span><span class="ref-table">i 2</span>.</p>
			<div>
				<div id="_idContainer003" class="table-wrapper">
					<p class="caption"><bold class="blue">Tabela 2:</bold> Diferencialna diagnoza trombocitopenije pri novorojenčku glede na čas nastanka (povzeto po Lozar Krivec in sod.)&#160;<span class="xref">(18)</span>.</p>
					<table id="table002" class="table">
						<colgroup>
							<col />
							<col />
						</colgroup>
						<tbody>
							<tr class="table">
								<td class="table tr" rowspan="14">
									<p>Zgodnja trombocitopenija</p>
								</td>
								<td class="table tr">
									<p>Aloimunska.</p>
								</td>
							</tr>
							<tr class="table">
								<td class="table tr">
									<p>Avtoimunska.<a id="_idTextAnchor000"></a></p>
								</td>
							</tr>
							<tr class="table">
								<td class="table tr">
									<p>Prirojene okužbe (CMV, toksoplazma, virus rdečk, HIV).</p>
								</td>
							</tr>
							<tr class="table">
								<td class="table tr">
									<p>Dedna (sindrom Wiskott-Aldrich, TAR, CAMT).</p>
								</td>
							</tr>
							<tr class="table">
								<td class="table tr">
									<p>Insuficienca posteljice (preeklampsija, sladkorna bolezen).</p>
								</td>
							</tr>
							<tr class="table">
								<td class="table tr">
									<p>Perinatalna asfiksija.</p>
								</td>
							</tr>
							<tr class="table">
								<td class="table tr">
									<p>Diseminirana intravaskularna koagulacija (DIK).</p>
								</td>
							</tr>
							<tr class="table">
								<td class="table tr">
									<p>Tromboza aorte ali ledvične vene.</p>
								</td>
							</tr>
							<tr class="table">
								<td class="table tr">
									<p>Prirojena levkemija.</p>
								</td>
							</tr>
							<tr class="table">
								<td class="table tr">
									<p>Sindrom Kasabach-Merrit.</p>
								</td>
							</tr>
							<tr class="table">
								<td class="table tr">
									<p>Presnovne bolezni (propionska in metilmanonska acidurija).</p>
								</td>
							</tr>
							<tr class="table">
								<td class="table tr">
									<p>Trisomija kromosomov 13, 18, 21.</p>
								</td>
							</tr>
							<tr class="table">
								<td class="table tr">
									<p>Nedonošenost.</p>
								</td>
							</tr>
							<tr class="table">
								<td class="table tr">
									<p>Zahiranost.</p>
								</td>
							</tr>
							<tr class="table">
								<td class="table tr" rowspan="8">
									<p>Pozna trombocitopenija</p>
								</td>
								<td class="table tr">
									<p>Sepsa.</p>
								</td>
							</tr>
							<tr class="table">
								<td class="table tr">
									<p>Nekrotizirajoči enterokolitis.</p>
								</td>
							</tr>
							<tr class="table">
								<td class="table tr">
									<p>Prirojene okužbe (CMV, toksoplazma, virus rdečk, HIV)</p>
								</td>
							</tr>
							<tr class="table">
								<td class="table tr">
									<p>Dedna (TAR, CAMT).</p>
								</td>
							</tr>
							<tr class="table">
								<td class="table tr">
									<p>Avtoimunska.</p>
								</td>
							</tr>
							<tr class="table">
								<td class="table tr">
									<p>Sindrom Kasabach-Merrit.</p>
								</td>
							</tr>
							<tr class="table">
								<td class="table tr">
									<p>Presnovne bolezni (propionska in metilmanonska acidurija).</p>
								</td>
							</tr>
							<tr class="table">
								<td class="table tr">
									<p>V povezavi z zdravili.</p>
								</td>
							</tr>
						</tbody>
					</table>
					<p class="legend">TAR: (<italic class="em">angl.</italic> thrombocytopenia without radius<italic class="em">, </italic>trombocitopenija in odsotnost koželjnice<italic class="em">)</italic>, CAMT: (<italic class="em">angl.</italic> congenital amegacaryotic thrombocytopenia,<italic class="em"> </italic>prirojena amegakariocitna trombocitopenija).</p>
				</div>
			</div>
			<p>FNAIT lahko poteka brez ali z znaki hemoraške diateze (petehije, hematomi, sluznične krvavitve, krvavitve v mrežnico, krvavitev iz prebavil ali redkeje iz sečil)&#160;<span class="xref">(22)</span>. V 10–26 % pride do znotrajlobanjske krvavitve, ki je redek, a resen, lahko tudi smrtni zaplet FNAIT&#160;<span class="xref">(22)</span>. Znotrajlobanjska krvavitev nastane pri FNAIT najpogosteje v temporalnem režnju. Najpogosteje nastane prenatalno (80 %), po rojstvu pa je največja verjetnost za nastanek znotrajlobanjske krvavitve v prvih 96 urah&#160;<span class="xref">(6,22)</span>. V laboratorijskih izvidih izstopa samo trombocitopenija, ki se prvih 48 ur poglablja in nato spontano izzveni v 2–6 tednih.</p>
			<p>Zdravljenje trombocitopenije je odvisno od stopnje trombocitopenije in klinične slike. Za transfuzijo trombocitov se odločimo, če je vrednost trombocitov pod 30 × 10<sup class="sup">9</sup>/L oz. že pri vrednosti pod 50 × 10<sup class="sup">9</sup>/L, če so pridruženi znaki hemoraške diateze ali druge bolezni&#160;<span class="xref">(21,24)</span>. Čeprav darovalčevi trombociti niso skladni z materinimi protitelesi, transfuzija vsaj začasno dvigne vrednost trombocitov in zmanjša verjetnost krvavitve&#160;<span class="xref">(6)</span>. Če je mogoče, lahko uporabimo materine trombocite oz trombocite HPA-1a negativnih darovalcev, sicer pa lahko uporabimo zlitje več trombocitnih enot različnih darovalcev&#160;<span class="xref">(21)</span>. Za podaljšanje preživetja trombocitov lahko novorojenčku predpišemo intravenske imunoglobuline v odmerku 0,4 g/kg/dan 2–5 dni&#160;<span class="xref">(6</span><span class="xref">)</span>.</p>
			<p>V prikazanem primeru nismo dokazali specifičnih trombocitnih protiteles (HPA, HLA). Opravili smo tudi genotipizacijo HPA pri materi in novorojenki, vendar neskladja nismo dokazali. Prav tako novorojenkina mati ni imela trombocitopenije, s čimer smo izključili prisotnost avtoimunskih protiteles ob morebitni ITP pri materi. Glede na opravljene preiskave je bila trombocitopenija pri novorojenki najverjetneje posledica prisotnosti protiteles anti-A in vezave le-teh na antigen A na trombocitih. Deklica zdravljenja ni potrebovala. Trombocitopenija je v 6 tednih spontano izzvenela.</p>
			<p>Nevtropenija, ki smo jo ugotavljali tudi pri naši novorojenki, lahko kar v 45 % primerov spremlja HBN. Nastane zaradi prevlade eritropoeze v kostnem mozgu in ni odvisna od stopnje HBN, zdravljenja ali specifičnih protiteles ter ponavadi spontano izzveni&#160;<span class="xref">(25)</span>.</p>
			<h1><span>4 </span>Zaključek</h1>
			<p>Klinični primer deklice, ki je ob neskladju KS ABO razvila hemolitično anemijo in trombocitopenijo, opisan v tem članku, pa je v literaturi le redko opisan. Hemolitična anemija in trombocitopenija nastaneta zaradi prenosa materinih protiteles razreda IgG, ki so usmerjena proti antigenom A oz. B, ki jih je plod podedoval od očeta, in so prisotna tako na eritrocitih kot trombocitih. Ob izključitvi drugih vzrokov za nastanek trombocitopenije, moramo pomisliti tudi na FNAIT, povzročeno zaradi prisotnosti protiteles anti-A in anti-B.</p>
			<p>Starši deklice se strinjajo z objavo primera.</p>
		</article>
	</body>
</html>
