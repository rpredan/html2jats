<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2911</title>
	</head>
	<body id="x2911" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2911</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction,<span class="discipline-en"> Cardiovascular system</span>, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, <span class="discipline-sl">Srce in ožilje</span>, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Akutna travmatska poškodba hrbtenjače</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | september – okober 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | September – October 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Klinični oddelek za travmatologijo, Kirurška klinika, Univerzitetni klinični center Ljubljana, Ljubljana, Slovenija</p>
			<p class="aff lang-en">Department of Traumatology, Division of Surgery, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Marko Jug, e:&#160;jugmarko74@gmail.com</p>
			<p class="label">Ključne besede:</p>
			<p class="keywords lang-sl">hrbtenjača; poškodba; patofiziologija; zdravljenje; dekompresija</p>
			<p class="label">Key words:</p>
			<p class="keywords lang-en">spinal cord; injury; pathophysiology; treatment; decompression</p>
			<p class="history">Prispelo: 3. 1. 2019 Sprejeto: 12. 6. 2019</p>
		</sidebar>
		<article>
			<h1 class="title lang-sl">Akutna travmatska poškodba hrbtenjače – Patofiziologija in moderni koncepti zdravljenja</h1>
			<h1 class="title lang-en" lang="en-US">Acute traumatic spinal cord injury – Pathophysiology and modern treatment concepts</h1>
			<p class="author" lang="en-US"><span class="given-name">Marko</span> <span class="surname">Jug</span></p>
			<h1 class="abs">Izvleček</h1>
			<p class="abs">Travmatska poškodba hrbtenjače (PH) je nepričakovan dogodek, ki lahko trajno zaznamuje bolnika in predstavlja veliko obremenitev moderne družbe. Kljub napredkom v razumevanju patofiziologije poškodbe in obetavnim napredkom na predklinični ravni je uspešnost prenosa različnih modelov zdravljenja v klinično prakso izredno omejena. Prevladuje napačno prepričanje, da je zdravnik v borbi s tovrstno poškodbo nemočen. Novejše raziskave so namreč pokazale, da takojšnja dekompresija hrbtenjače in zagotavljanje ustrezne perfuzije hrbtenjače izboljšata nevrološki izid zdravljenja. Dodatni terapevtski ukrepi zaenkrat ostajajo še ekperimentalne narave, vendar se pričakuje, da bodo nadaljnje raziskave in poglobljeno razumevanje vseh patofizioloških procesov vodilo v nadgradnjo terapevtskih ukrepov. V preglednem članku so predstavljene osnove patofiziologije poškodbe, ki predstavljajo temelj razumevanja akutnega zdravljenja, ter moderni pristopi k zdravljenju PH, ki se uveljavljajo v klinični praksi.</p>
			<h1 class="abs">Abstract</h1>
			<p class="abs">Traumatic spinal cord injury (tSCI) is a devastating event with a huge impact on modern society. Despite recent advances in different therapeutic strategies in preclinical models, the transition of these approaches into the clinical setting remains elusive. However, recent studies have shown that urgent spinal cord decompression and adequate spinal cord perfusion have a positive effect on neurologic recovery. Additional treatment strategies that try to address the complexity of tSCI are under clinical investigation, based on an in-depth understanding of pathophysiological processes involved in tSCI. Therefore, in this review we present a comprehensive understanding of pathophysiological processes involved in tSCI with emerging and evolving concepts of modern treatment.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Jug M. [Acute traumatic spinal cord injury – Pathophysiology and modern treatment concepts]. Zdrav Vestn. 2019;88(9–10):444–57</p>
			<p class="doi"><bold class="strong">DOI:</bold> 10.6016/ZdravVestn.2911</p>
			<h1><span>1 </span>Uvod</h1>
			<p>Travmatska poškodba hrbtenjače (PH) je nepričakovan, katastrofalen dogodek, ki lahko trajno zaznamuje bolnika in njegovo socialno okolje. Nevrološka okvara lahko povzroči dolgotrajno motnjo v delovanju vseh organskih sistemov in telesnih funkcij pod ravnijo poškodbe, posledica pa so zmanjšana mobilnost in kakovost življenja, večja obolevnost in krajša življenjska doba&#160;<span class="xref">(1)</span>. Travmatska PH tako predstavlja hudo telesno, psihično, socialno in finančno breme za bolnika in njegovo okolje&#160;<span class="xref">(2)</span>. Pojavlja se z incidenco od 20–40 primerov na 1.000.000 prebivalcev letno in je najpogosteje posledica prometnih nesreč (42 %), padcev (27 %), nasilja (15 %) ter športnih (8 %) in drugih poškodb (9 %)&#160;<span class="xref">(3)</span>. Najpogosteje je PH posledica zlomov hrbtenice s pridruženim izpahom vretenca (40 %) ali zelo nestabilnih oblik kompresijskih zlomov hrbtenice s t. i. »eksplozivnim« (<italic class="em">angl.</italic> burst) zlomom vretenca (30 %). Manj pogosto je PH posledica »čistega« izpaha vretenca (5 %) ali manj nestabilnega zloma vretenc (10 %). Občasno pa je PH prisotna tudi brez radioloških znakov poškodbe hrbtenice. Pri otrocih v tem primeru govorimo o SCIWORA (<italic class="em">angl.</italic> Spinal Cord Injury Without Obvious Radiologic Abnormality) (5 %), ki je lahko posledica natega hrbtenjače zaradi večje elastičnosti hrbtenice kot hrbtenjače; pri starejši populaciji ob pridruženih degenerativnih spremembah (predvsem vratne hrbtenice) pa PH brez radioloških znakov poškodbe hrbtenice imenujemo SCIWORET (<italic class="em">angl.</italic> Spinal Cord Injury Without Obvious Radiologic Evidence of Trauma) (10 %), ko degenerativna zožitev spinalnega kanala lahko privede do PH že ob trivialnih poškodbah&#160;<span class="xref">(4)</span>. Poškodbe vratnega dela hrbtenjače predstavlajo 50 % vseh PH in zaradi večje nevrološke okvare in funkcijske prizadetosti povzročajo veliko večjo obolevnost kot poškodbe prsne ali ledvene hrbtenjače&#160;<span class="xref">(4</span><span class="xref">,5)</span>. Stroški dolgotrajne oskrbe bolnika s poškodbo vratnega dela hrbtenjače se v primerjavi s stroški oskrbe bolnika s prizadetostjo prsnega ali ledvenega predela podvojijo. V ZDA tako stroške celotne oskrbe mlajšega bolnika s tetraplegijo ocenjujejo na približno 4 milijone EUR. Ker PH pogosto prizadene prav mlajše ljudi, socialno-ekonomske posledice poškodbe čuti celotna družba&#160;<span class="xref">(4,6)</span>. Novejše epidemiološke raziskave sicer odkrivajo porast incidence in prevalence bolnikov s poškodbo zgornjega dela vratne hrbtenjače (C1–C4) ter pogostejšo prizadetost starejših ljudi (&gt; 65 let). Vzrok gre iskati predvsem v boljšem preživetju bolnikov s poškodbami zgornjega dela vratne hrbtenjače in uspešnejšemu dolgotrajnemu zdravljenju na eni strani ter staranju prebivalstva na drugi&#160;<span class="xref">(7,8)</span>. Kljub velikim naporom, vloženim v izboljšanje zdravljenja bolnikov s tako katastrofalno poškodbo in obetavnim predkliničnim raziskavam, ki predlagajo številne nove strategije oskrbe, klinične raziskave zaenkrat prinašajo le omejene rezultate in so usmerjene predvsem v omejevanje nevrološke okvare, PH pa ostaja pereč problem sodobne družbe&#160;<span class="xref">(9)</span>.</p>
			<p>Namen prispevka je predstavitev najnovejših dognanj o patofiziologiji PH ter predstavitev preverjenih in trenutno najbolj obetavnih konceptov zdravljenja, ki bodo morda kmalu našli pot do klinične rabe.</p>
			<h1><span>2 </span>Patofiziologija travmatske poškodbe hrbtenjače</h1>
			<p>Akutna travmatska PH je posledica neposrednega delovanja mehanskih sil, ki povzročijo primarno poškodbo hrbtenjače (PPH) in kaskado žilnih, celičnih in biokemičnih dogodkov, ki se med seboj prepletajo in dodatno povečajo okvaro ter jih s skupnim imenom imenujemo sekundarna poškodba hrbtenjače (SPH)&#160;<span class="xref">(10,11)</span>.</p>
			<h2><span>2.1 </span>Primarna poškodba hrbtenjače</h2>
			<p>Primarna poškodba hrbtenjače (PPH) nastane zaradi delovanja mehanskih sil, ki povzročijo prekinitev aksonov in/ali njihovih ovojnic, okvaro ožilja hrbtenjače in smrt prizadetih celic. Poznamo različne morfološke vzorce PPH:</p>
			<p class="ul"><span>•</span>udarnino hrbtenjače s trajno kompresijo hrbtenjače,</p>
			<p class="ul"><span>•</span>udarnino hrbtenjače z začasno kompresijo hrbtenjače,</p>
			<p class="ul"><span>•</span>nateg hrbtenjače in</p>
			<p class="ul"><span>•</span>pretrganje hrbtenjače.</p>
			<p>Udarnino in kompresijo hrbtenjače navadno povzročajo kostni odlomki in/ali izpahnjeno vretence in/ali popoškodbeni epiduralni hematom, ostale oblike poškodbe pa so navadno posledica delovanja distrakcijskih ali strižnih sil&#160;<span class="xref">(12)</span>. Žal na obseg PPH ne moremo vplivati, vzorec poškodbe pa pomembno vpliva na nevrološki izid. Čeprav je po PPH pogosto prisotna popolna funkcionalna okvara hrbtenjače, pri večini primerov ne pride do prekinitve vseh aksonov hrbtenjače. Del aksonov ostane ohranjen, vendar le-ti niso zmožni prevajanja impulzov zaradi poškodb ali spinalnega šoka. Njihov potencial regeneracije ali reaktivacije ni znan, njihova usoda pa je odvisna tudi od kaskade nadaljnjih dogodkov med SPH&#160;<span class="xref">(11)</span>. Natančen način prehoda med primarno in sekundarno poškodbo sicer ni jasen, znano pa je, da hujša PPH sproži hujšo SPH.</p>
			<h2><span>2.2 </span>Sekundarna poškodba hrbtenjače</h2>
			<p>Primarni poškodbi hrbtenjače v nekaj sekundah sledijo lokalni in sistemski procesi. Lokalno se lahko pojavi vazospazem, ishemija, motnja delovanja celičnih membran in vzdrževanja elektrolitskega ravnotežja ter kopičenje nevrotransmiterjev na mestu poškodbe, sistemski odgovor pa lahko vključuje sistemsko hipotenzijo ter spinalni šok. Temu procesu v nekaj minutah sledi subakutna faza, ki vodi v sekundarno okvaro hrbtenjače, ko se že prisotnim motnjam homeostaze pridružijo še motnje lokalne perfuzije, poškodba s prostimi radikali, glutamatna ekscitotoksičnost, znotrajcelična hiperkalcemija in vnetje ter apoptoza. Vsi ti procesi so medsebojno prepleteni v začarani krog, ki se sam vzdržuje in celo poglablja&#160;<span class="xref">(10,11,13)</span>. Pomembno vlogo v subakutni fazi SPH igrajo tudi ishemija in ishemično-reperfuzijska poškodba, motnja lokalne vaskularne avtoregulacije, sistemska hipotenzija in lokalna krvavitev&#160;<span class="xref">(11)</span>. Posledica motenj perfuzije na mestu poškodbe so namreč motnje v celični homeostazi in nastanek kisikovih in dušikovih prostih radikalov, ki povzročajo lipidno peroksidacijo ter okvaro beljakovin in nukleinskih kislin, ki vodijo v propad celice preko nekroze ali apoptoze&#160;<span class="xref">(13</span><span class="xref">)</span>. Primarni PH sledi tudi močno povečanje sproščanja glutamata na mestu poškodbe hrbtenjače in v njeni neposredni bližini, kjer pride do t. i. gluatamatne ekscitotoksičnosti s tvorbo radikalov, sekundarne ishemije in vdora kalcija v celico ter s tem do t. i. ekscitotoksične smrti celice preko nekroze ali apoptoze&#160;<span class="xref">(14)</span>. Imunski odziv na PH poteka tako na celični kot molekularni ravni in povzroča vnetje na mestu poškodbe. Vnetje nastopi takoj po poškodbi in traja od nekaj tednov do mesecev ter igra ključno vlogo v SPH&#160;<span class="xref">(15)</span>. Vnetni proces je po eni strani nepogrešljiv za odstranitev razpadnih produktov živčevja, ki bi lahko ovirali regeneracijo aksonov, po drugi strani pa vodi pretirano rekrutiranje in aktiviranje vnetnih celic na mestu poškodbe do nekontroliranega sproščanja vnetnih mediatorjev, posebno tumor nekrotizirajočega faktorja α (TNF–α) in eksacerbacije vnetja ter tvorbe prostih radikalov. Posledica nekontroliranega vnetnega procesa je SPH, medtem ko bi natančno zunanje modeliranje imunskega sistema lahko imelo ugodne učinke&#160;<span class="xref">(12)</span>. Apoptoza po PH je posledica različnih mehanizmov sekundarne celične okvare in pomeni programirano smrt številnih vrst celic v hrbtenjači. Lahko nastopi v nekaj urah po PH in lahko prizadene tudi celice, ki niso v neposrednem stiku z mestom poškodbe. Rezultat vseh teh procesov je lahko napredujoča demielinizacija aksonov in motnja prevajanja preko mesta poškodbe ter propad nevrona in napredujoča kavitacija na mestu poškodbe&#160;<span class="xref">(12,15)</span>.</p>
			<h1><span>3 </span>Zdravljenje poškodbe hrbtenjače</h1>
			<p>Ker na PPH lahko vplivamo samo s preventivnimi ukrepi, SPH pa pomembno poslabša nevrološki izid po poškodbi, je zamejitev SPH zaenkrat edina terapevtska priložnost za zmanjšanje končne nevrološke okvare in funkcionalne prizadetosti. V prispevku so predstavljeni tako moderni koncepti zdravljenja, ki sestavljajo strategijo moderne oskrbe poškodovanca s PH, kot tudi metode, ki bi v prihodnosti lahko postale pomemben člen v verigi oskrbe PH, zaenkrat pa ostajajo še predmet predkliničnih in/ali kliničnih raziskav. Glede na kompleksnost PH gre namreč pričakovati, da bo le usklajeno uvajanje različnih ukrepov lahko sestavilo mozaik zdravljenja, ki bo uspešno rešil enega največjih problemov moderne medicine.</p>
			<h2><span>3.1 </span>Splošna načela</h2>
			<p>Zdravljenje akutnih poškodb hrbtenjače se prične na terenu z zagotavljanjem ustrezne perfuzije in oksigenacije hrbtenjače ter imobilizacijo hrbtenice za zmanjšanje premikov med odlomki in pritiska na živčevje&#160;<span class="xref">(9,16)</span>. Sledi takojšen prevoz poškodovanca v zdravstveno ustanovo, kjer je možna dokončna oskrba poškodovanca s PH&#160;<span class="xref">(16)</span>, saj hitra kirurška dekompresija in vzdrževanje ustreznega krvnega tlaka ter s tem izboljšana perfuzija hrbtenjače zaenkrat ostaja edina dokazano učinkovita metoda zdravljenja&#160;<span class="xref">(9)</span>. Poškodovanec z akutno PH v prvih dneh po poškodbi potrebuje zdravljenje na oddelku intenzivne terapije z natančnim nadzorom življenskih funkcij in vzdrževanjem srednjega arterijskega krvnega tlaka nad 85 mmHg&#160;<span class="xref">(9,17)</span>. Posebno pomemeben je tovrsten nadzor v primeru poškodbe vratnega dela hrbtenjače in spremljajočih poškodb. Po stabiliziranju bolnika in morebitni kirurški oskrbi bolnik takoj prične z zgodnjo fizikalno rehabilitacijo v bolnišnici, ki ji sledi kompleksna rehabilitacija v specializirani ustanovi, ki omogoča multidisciplinarni pristop k bolniku.</p>
			<h2><span>3.2 </span>Farmakološko moduliranje SPH</h2>
			<p>V predkliničnih raziskavah se posveča veliko pozornosti preizkušanju številnih učinkovin z namenom zamejiti SPH in zagotoviti dodatno zaščito živčevja, t. i. nevroprotekcijo&#160;<span class="xref">(18)</span>. Strategije zaščite živčevja so usmerjene v moduliranje lokalnega vnetja&#160;<span class="xref">(19,20,21,22)</span>, zmanjšanje ekscitotoksične in oksidativne okvare&#160;<span class="xref">(23,24,25)</span>, izboljšanje prekrvitve hrbtenjače&#160;<span class="xref">(26)</span>, krpanje poškodovanih celičnih membran&#160;<span class="xref">(27)</span>, urejanje elektrolitske homeostaze&#160;<span class="xref">(28)</span> itn. Rezultati večine raziskav na živalskih modelih so obetavni, vendar prenos predkliničnih modelov v klinično prakso zaenkrat ni uspešen&#160;<span class="xref">(29)</span>.</p>
			<p>Tudi terapija z metilprednizolonom, edino doslej registrirano učinkovino za zdravljenje akutne PH s strani Ameriškega urada za varnost hrane in zdravil (<italic class="em">angl.</italic> Food and Drug Administration, FDA) po shemi, ki jo priporočata raziskavi NASCIS II in III&#160;<span class="xref">(29,30,31)</span> v strokovni javnosti izgublja podporo, saj so dokazi o stranskih učinkih (povečana incidenca krvavitev iz prebavil in vnetij, sicer brez povečane smrtnosti) bolj trdni od dokazov o učinku na zmanjšanje SPH in o boljšem končnem nevrološkem izidu&#160;<span class="xref">(32,33,34)</span>. Uporaba metilprednizolona tako ne sodi več v protokole oskrbe poškodovancev s PH, odločitev o morebitni uporabi pa se prepušča lečečemu zdravniku. Po drugi strani pa se z naraščajočim zavedanjem, da gre pri PH za heterogeno poškodbo z morebiti različnim odzivom na terapevtske ukrepe, krepi podpora selektivni uporabi metilprednizolona pri poškodbi vratnega dela hrbtenjače in/ali nepopolne PH&#160;<span class="xref">(33)</span>.</p>
			<p>V novejših raziskavah se največji potencial za klinično pomemben učinek pri zamejitvi SPH in izboljšanju nevrološkega izida bolnikov trenutno pripisuje zdravilu Riluzole, blokatorju natrijevih kanalčkov, ki se sicer že uporablja pri zdravljenju amiotrofične lateralne skleroze. Riluzol trenutno prestaja fazo II/III testiranj v multicentrični raziskavi klinične učinkovitosti pri poškodbi vratnega dela hrbtenjače (Riluzole in Acute Spinal Cord Injury Study: RISCIS)&#160;<span class="xref">(35)</span>. Riluzole zniža znotrajcelično koncentracijo natrija in s tem vdor kalcija v celico, slednji pa je odgovoren za aktiviranje znotrajcelične kaskade dogodkov, ki lahko vodijo v smrt celice, dodatno pa zmanjša tudi glutamatno ekscitotoksičnost na mestu poškodbe&#160;<span class="xref">(35)</span>. Čeprav so začetni rezultati obetavni, nedvomnih dokazov o klinični učinkovitosti zaenkrat še ni. V predkliničnih raziskavah se trenutno posveča vedno več pozornosti tudi zdravilu glibenclamide, ki je že dolgo v uporabi za zdravljenje sladkorne bolezni tipa II&#160;<span class="xref">(36,37)</span>. Glibenclamide deluje preko inhibiranja nedavno odkritih kanalčkov Sur1-Trpm4 podobno kot Riluzole, ki blokira samo podenoto Trpm4, vendar so morfološke in funkcionalne raziskave pokazale večji učinek glibenclemida kot Riluzole-a pri ohranjanju tkiva in funkcije hrbtenjače po PH pri glodavcih&#160;<span class="xref">(38,39)</span>. Inhibicija Sur1-Trpm4 ščiti endotel mikrožilja in zmanjšuje edem ter sekundarne krvavitve, ima močan protivnetni učinek in zavira nekrotično smrt celic v sklopu progresivne hemoragične nekroze ter spodbuja nevronegenezo. Trenutno potekajo klinične raziskave o učinkovitosti glibenclamida pri bolnikih s travmatsko poškodbo možganov in bolnikih z ishemično okvaro možganov, morebitni klinični učinek pri bolnikih s PH pa se zaenkrat ne preverja.</p>
			<h2><span>3.3 </span>Celično in gensko zdravljenje PH</h2>
			<p>Celično zdravljenje PH pomeni presaditev celic na mesto poškodbe hrbtenjače, gensko zdravljenje pa vnos genov z vektorji v celice in tako usmeritev celic v tvorjenje različnih molekul oz. v reprogramiranje celice. Z napredovanjem tehnoloških zmožnosti za pridobivanje in vzgojo različnih celičnih vrst ter z izboljšanjem tehnologij genskega zdravljenja postajata celično in gensko zdravljenje vedno bolj obetavni možnosti zdravljenja PH v prihodnosti. Cilji presaditve celic in genskega zdravljenja so omilitev vnetnega odziva, inhibicija apoptoze ali nekroze nevronov ter spudbujanje regeneracije in remielinizacije aksonov&#160;<span class="xref">(40)</span>. Glede na vrsto transplantiranih celic lahko »celično« zdravljenje delimo na zdravljenje s pluripotentnimi zarodnimi celicami, fetalnimi zarodnimi celicami, progenitornimi celicami in diferenciranimi celicami živčevja&#160;<span class="xref">(41)</span>. Ob celičnem zdravljenju pa je izredno pomembno tudi ustrezno moduliranje delovanja tako morebitnih presajenih in/ali celic, ki se naravno nahajajo na mestu poškodbe. Z genskim zdravlenjem lahko namreč celice usmerimo v želeno funkcijo; npr. v izražanje genov transkripcijskih dejavnikov (Ngn2), nevrotrofičnih dejavnikov (NT3, BDNF, GDNF in MNTS1), rastnih dejavnikov (bFGF, HGF), receptorja tirozin kinaze (TrKC) in celične adhezijske molekule (L1CAM)&#160;<span class="xref">(41)</span>. Drugi način uporabe genskega zdravljenja pa predvideva reprogramiranje celic, ki se naravno nahajajo v hrbtenjači, v pluripotentne celice, oz. celice, ki lahko služijo regeneraciji&#160;<span class="xref">(42)</span>. Rezultat celičnega in genskega zdravljenja je lahko sekrecija parakrinih dejavnikov, ki služijo kot kalup za regeneriranje aksonov, nadomeščanje izgubljenih nevronov in/ali nevralnih progenitornih celic&#160;<span class="xref">(43)</span>, zaščita nevronov pred sekundarno okvaro, izboljšanje prevajanja impulzov preko mesta poškodbe, uspešnejša regeneracija aksonov zaradi zmanjšane izvotlitve hrbtenjače, večje remielinizacije aksonov, večje trofične podpore in modulacije do regeneracije neprijaznega mikrookolja na mestu poškodbe&#160;<span class="xref">(44)</span>.</p>
			<p>Številne predklinične raziskave o učinku transplantacije različnih progenitornih celic&#160;<span class="xref">(44,45)</span>, celic ovojnice olfaktornega živca (<italic class="em">angl.</italic> olfactory nerve ensheathing cells)&#160;<span class="xref">(45)</span> ter Schwannovih celic&#160;<span class="xref">(46)</span> na mesto poškodbe hrbtenjače so sicer dokazale učinkovitost tovrstnega posega v živalskih modelih, opozorile pa so tudi na potencialne nevarnosti prehitrega prenosa nedodelanih poskusnih modelov v klinično prakso&#160;<span class="xref">(41</span><span class="xref">)</span>.</p>
			<p>V zadnjih letih je prišlo do napredka v zdravljenju s krvotvornimi matičnimi celicami. Predvsem uporaba mezenhimskih matičnih celic (MMC) se neredko omenja pri zdravljenju imunskih bolezni ter v regenerativni medicini, vključno s poškodbo hrbtenjače&#160;<span class="xref">(47,48)</span>. Poznan je ugoden vpliv MMC na vnetni odgovor organizma po presaditvi&#160;<span class="xref">(48)</span>, po drugi strani pa ni opisanih pomembnih stranskih učinkov sistemskega intravenskega vnosa&#160;<span class="xref">(49,50,51,52)</span>, zaradi česar je preaditev MMC trenutno ena najbolj atraktivnih opcij celične terapije po PH. Imunomodulacijsko delovanje MMC je posledica sposobnosti sproščanja številnih imunosupresivnih citokinov in biomolekul (interlevkin-10, transformirajoči rastni dejavnik-β, prostaglandin E2 in drugi), površinsko vezanih inhibicijskih molekul (HLA-G) ter imunosupresivnih encimov, kot sta indolamin-2,3-dioksigenaza in arginaza&#160;<span class="xref">(53)</span>. Preko naštetih mehanizmov MMC delujejo zaviralno na številne celične tipe prirojene in pridobljene imunosti, vključujoč limfocite T in B, makrofage, dendritične celice, celice naravne ubijalke in ostale ter s tem zmanjšujejo pretiran vnetni odgovor. Sproščanje številnih ostalih trofičnih dejavnikov pa bistveno prispeva k regeneriranju poškodovanega tkiva z antiapoptotskimi, angiogenetskimi ter mitogenimi učinki&#160;<span class="xref">(54)</span>. Dodatno je za MMC dokazana sposobnost diferenciacije v številne celične linije, med drugimi tudi Schwannove celice in nevrone, brez teratogenega učinkovanja, ter parakrino nevrotrofično delovanje v primeru presaditve MMC po PH. Slednje v predkliničnih modelih predstavlja zadostno osnovo za prenos terapije s presaditvijo MMC tudi v klinične raziskave PH. Prenos v klinične modele zdravljenja PH so sicer že dosegli in rezultati glede vpliva na končni nevrološki izid so zaenkrat vzpodbudni&#160;<span class="xref">(55)</span>. Zagotovo je trenutno iluzorno pričakovati, da bi sistemski ali intratekalni vnos MMC pri človeku lahko spodbudila kompletno regeneracijo tkiva hrbtenjače, možno pa je, da se z opisanimi sistemskimi in parakrinimi učinki ter tudi z diferenciacijo v ustrezne celične linije pomembno izboljša nevrološki izid tako z ohranjanjem poškodovanega, a ne popolnoma uničenega tkiva, kot s spodbujanjem remielinizacije demieliniziranih aksonov. Zaenkrat klinične študije opisujejo ugoden učinek na nevrološki izid v smislu izboljšanja kontrole sfinktrov in zmanjšane nevropatske bolečine ter spastičnosti in šibek, a vendar ugoden učinek na motorični in senzibitetni status pri poškodovancih s PH&#160;<span class="xref">(55)</span>. Trenutno potekajo klinične raziskave o najučinkovitejšemu načinu in času ter številu transplantacij, nejasno pa je, kolikšna je tudi idealna količina transplantiranih celic&#160;<span class="xref">(56)</span>. Predpogoj za uspešno zdravljenje pa se zdi morfološko vsaj delno ohranjena struktura hrbtenjače na mestu poškodbe&#160;<span class="xref">(57)</span>.</p>
			<p>Čeprav bosta v prihodnosti celična in genska terapija zagotovo našli mesto v oskrbi PH, je bilo do danes opravljenih premalo predkliničnih in kliničnih raziskav, da bi lahko odgovorili na ključna vprašanja, povezana s presaditvijo celic po PH, tako glede vrste in števila presajenih celic kot ciljnega mesta presaditve in načina moduliranja presajenih celic. Nejasni so tudi primerni časovni okviri presaditve, stopnja varnosti samega posega in morebitne dolgoročne posledice (povečano brazgotinjenje, izvotlitev, vnetje, imunosupresija, neoplazme)&#160;<span class="xref">(41)</span>.</p>
			<h2><span>3.4 </span>Hipotermija v boju s SPH</h2>
			<p>Hipotermija upočasni številne reakcije in procese v organizmu ter z zmanjšanjem vnetja, ekscitotoksičnosti, tvorbe prostih radikalov in nekroze omili SPH&#160;<span class="xref">(58,59)</span>. Pozitiven vpliv hipotermije na nevrološki izid po PH so opisali tako na živalskih modelih&#160;<span class="xref">(47,60</span><span class="xref">)</span> kot kliničnih študijah&#160;<span class="xref">(61,62)</span>. Batchelor in sod. so v raziskavi o vplivu sistemske hipotermije (33 °C) na nevrološki izid po PH pri podganah dokazali, da je pozitiven učinek hipotermije sorazmeren s časom trajanja kompresije hrbtenjače. Sistemska hipotermija, sprožena 30 minut po poškodbi, je upočasnila napredovanje SPH, saj so hipotermične živali z osem ur trajajočo kompresijo hrbtenjače izkazovale enak nevrološki in morfološki izid kot normotermične živali z dve uri trajajočo kompresijo hrbtenjače. Podatki iz te raziskave nakazujejo možnost klinične uporabe hipotermije predvsem v času do kirurške dekompresije hrbtenjače (KDH), saj hipotermija omili uničujoči učinek kompresije hrbtenjače, ki se s trajanjem povečuje&#160;<span class="xref">(63)</span>. Učinek hipotermije, predvsem v zmanjšanju oksidativnega stresa celic, so dokazali tudi v <italic class="em">in vitro</italic> poskusih na humanih celičnih linijah (6 ur po inzultu)&#160;<span class="xref">(64)</span>.</p>
			<p>Dididze in sod. so poročali o ugodnem vplivu hipotermije na nevrološki izid pri bolnikih s poškodbo vratne hrbtenice in hrbtenjače, pri katerih so v 8 urah po PH uvedli sistemsko hipotermijo (33 °C)&#160;<span class="xref">(52)</span>. Od skupno 35 bolnikov s popolno PH so pri 43 % bolnikov ugotavljali nevrološko izboljšanje za vsaj eno stopnjo na petstopenjski lestvici American Spinal Injury Association (ASIA) Impairment Scale&#160;<span class="xref">(65)</span>, kar je bolje od prej poznanih vrednosti (26 %). Večina bolnikov je bila operirana znotraj 24 ur po poškodbi (povpečno 16 ur po poškodbi), število in vrsta zapletov pa se nista bistveno razlikovala od zapletov pri bolnikih z normalno temperaturo. Čeprav Dididze ni ugotavljal pomembne povezave med hipotermijo in pooperativnimi zapleti, je lahko sistemska hipotermija ob hkratnih motnjah koagulacije in acidozi del začaranega kroga usodne triade pri politravmatiziranem bolniku&#160;<span class="xref">(66)</span>. Znana je tudi povezava med večjo verjetnostjo oboperativnih okužb ter oboperativno sistemsko hipotermijo&#160;<span class="xref">(67</span><span class="xref">)</span>. Če je zaradi neželenih sistemskih učinkov hipotermije sistemsko ohlajanje tvegano, je lokalno hlajenje poškodovane hrbtenjače varnejša metoda. Novejša raziskava, ki so jo opravili Hansebout in sod., je namreč pokazala ugoden vpliv lokalnega ohlajanja hrbtenjače na nevrološki izid pri bolnikih s popolno PH, pri katerih je bila dosežena dekompresija in lokalna ohladitev hrbtenjače v prvih osmih urah po poškodbi&#160;<span class="xref">(68)</span>. Čeprav sta Hansebout in Dididze primerjala svoje rezultate s historičnimi izidi zdravljenja in je boljši nevrološki izid lahko bolj posledica hitrejše KDH kot samega ohlajanja hrbtenjače (v primerjavi s historičnimi rezultati), se njuni rezultati ujemajo z ugotovitvami raziskav <italic class="em">in vitro</italic>, da je pri človeku hipotermija uspešna pri omejevanju SPH tudi, če je inducirana več ur po PH. Zaenkrat ni natančnih protokolov o uporabi hipotermije pri PH in zagotovo bodo potrebne dodatne raziskave za končno določitev pomena tako sistemske kot lokalne hipotermije v sklopu oskrbe akutne travmatske PH&#160;<span class="xref">(69)</span>.</p>
			<h2><span>3.5 </span>Prehrana kot modulator SPH</h2>
			<p>Raziskave na živalih so pokazale znaten nevroprotektivni pomen prehrane ob poškodbi živčevja (predvsem omega-3 polinenasičenih maščobnih kislin). Kombinacija intravenskega vnosa dokosaheksaenoična kisline – DHA v prvih urah po poškodbi in kasneje prehrana, bogata z DHA, je vodila v manjšo izgubo aksonov, nevronov in oligodendroglije po PH pri podganah&#160;<span class="xref">(70,71)</span>. Ugoden vpliv na nevrološki izid po PH je bil potrjen tudi v modelu na glodalcih ob prehrani z nizko vsebnostjo ogljikovih hidratov in visoko vsebnostjo maščob – t. i. ketonski prehrani&#160;<span class="xref">(72)</span>, ali ob intermitentnem stradanju&#160;<span class="xref">(73)</span>. Čeprav se pomen prilagojene prehrane vedno bolje opredeljuje, primanjkuje kliničnih raziskav, ki bi natančno opredelile pomen prehrane pri bolnikih s PH.</p>
			<h2><span>3.6 </span>Kirurška modulacija SPH z dekompresijo hrbtenjače</h2>
			<p>Kljub obetavnim rezultatom farmakološke in celične terapije PH v predkliničnih raziskavah prenos teh modelov v klinično prakso zaenkrat ni uspešen&#160;<span class="xref">(74)</span>. Ker v strokovni javnosti vedno bolj upada podpora tudi uporabi metilprednizolona&#160;<span class="xref">(33)</span>, drugi farmakološki in ostali konzervativni ukrepi v oskrbi akutne PH pa še nimajo preverjene učinkovitosti, se lečeči zdravnik ob soočanju s tako težko poškodbo znajde v nezavidljivem položaju, saj bolniku ne more ponuditi učinkovitega medikamentnega zdravljenja.</p>
			<p>Vale in sod.&#160;<span class="xref">(17)</span> so v klinični raziskavi o vplivu izdatnega nadomeščanja tekočin in zagotavljanja zadostnega krvnega tlaka pri bolnikih z akutno PH sicer pokazali, da zagotavljanje srednjega arterijskega tlaka nad 85 mmHg pomembno vpliva na nevrološki izid zdravljenja. Njihova hipoteza, da ustrezna perfuzija hrbtenjače lahko zagotovi bojši nevrološki izid, se ujema z živalskimi modeli, ki kažejo na neposredno povezavo med zgodnjo reperfuzijo hrbtenjače (v prvih urah po poškodbi) in boljšim nevrološkim izidom&#160;<span class="xref">(75</span><span class="xref">,76)</span>.</p>
			<p>Iz predkliničnih raziskav je namreč razvidno, da PPH sproži sekundarno okvaro, ki jo trajanje kompresije hrbtenjače še dodatno poglablja&#160;<span class="xref">(75,76,77)</span>, nestabilnost poškodovane hrbtenice pa pri bolniku lahko povzroči dodatne premike vretenc in/ali odlomkov in dodaten pritisk na hrbtenjačo. Kirurška dekompresija hrbtenjače ter naravnava in stabilizacija poškodovane hrbtenice z osteosintetskim materialom tako predstavlja predpogoj za uspešno reperfuzijo hrbtenjače in uspešno zdravljenje bolnikov s PH in nestabilno poškodbo hrbtenice (<span class="ref-fig">Slik</span><span class="ref-fig">a 1</span>)&#160;<span class="xref">(78)</span>. Kljub jasnim patofizioliškim procesom, na katerih temelji tovrstna hipoteza, nekatere starejše raziskave ugodnega učinka KDH niso potrdile&#160;<span class="xref">(17,79)</span>.</p>
			<p>Van Middendorp je v svojem sistematskem pregledu in metaanalizi vseh raizskav o učinku časa KDH po PH zaključil, da ima »zgodnja« KDH sicer ugodne učinke tako na nevrološki izid kot skrajšanje hospitalizacije, vednar zaradi heterogenosti tako znotraj samih raziskav kot med različnimi raziskavami zanesljivi zaključki zaenkrat niso možni&#160;<span class="xref">(80)</span>. V zadnjem času sicer prevladuje mnenje, da je KDH med 8. in 24. uro po poškodbi idealen čas za kirurško oskrbo&#160;<span class="xref">(78)</span>, kar podpirajo tudi nedavne raizskave, ki so pokazale boljši nevrološki izid pri bolnikih s PH, ki so bili kirurško oskrbljeni znotraj 24 ur po poškodbi&#160;<span class="xref">(81,82)</span> kot pa pri bolnikih, ki so bili oskrbljeni kasneje. Najnovejše smernice za oskrbo akutne poškodbe hrbtebnjače tako priporočajo dekompresijo hrbtenjače znotraj prvih 24 ur po poškodbi, čeprav avtorji obenem priznavajo, da 24-urno okno verjetno predstavlja bolj praktičen kot pa idealen časovni okvir&#160;<span class="xref">(83)</span>. Raziskave, ki so raziskovale vpliv urgentne dekompresije v različnih časovnih oknih znotraj prvih 24 ur po poškodbi, so namreč pokazale, da je nevrološko izboljšanje značilno večje, če se KDH opravi znotraj prvih 8 ur po poškodbi kot pa med 8. in 24. uro poškodbi&#160;<span class="xref">(84)</span>, oz. znotraj prvih 8 ur kot pa kasneje&#160;<span class="xref">(85</span><span class="xref">)</span>; verjetnost izboljšanja pa se z vsako preteklo uro od poškodbe statistično značilno zmanjšuje&#160;<span class="xref">(84)</span>. Ugoden vpliv tovrstne urgentne KDH gre pripisati predvsem izboljšanju prekrvitve poškodovane hrbtenjače po dekompresiji&#160;<span class="xref">(75,84</span><span class="xref">)</span>. Rezultati raziskav zagovarjajo takojšen prevoz bolnika s poškodbo hrbtenjače v center, kjer je možna takojšnja dokončna oskrba, saj bolniki, ki v primarnem sprejemnem centru ne prejmejo dokončne oskrbe, niso deležni KDH v času, ki zagotavlja boljši nevrološki izid zdravljenja.</p>
			<p>Kljub hitri kirurški oskrbi poškodovancev s PH pa je rezultat zdravljenja pri številnih bolnikih zelo omejen, posebno v primeru kompletnih poškodb. Čeprav gre pri kompletnih poškodbah lahko za nepovratno primarno poškodbo, natančni vzroki za omejeno nevrološko okrevanje niso povsem jasni. V zadnjem času pridobiva pomembno podporo hipoteza, da je slab nevrološki izid predvsem posledica povečanja intraspinalnega tlaka (IST) na mestu PH&#160;<span class="xref">(86)</span>. Po PPH se v sklopu SPH na mestu poškodbe namreč razvije oteklina hrbtenjače, ki zaradi omejenega intraduralnega prostora lahko privede do povečanja IST. Posledica je lahko padec perfuzijskega tlaka hrbtenjače (PTH) na mestu poškodbe in slabši nevrološki izid&#160;<span class="xref">(86</span><span class="xref">)</span>. Papadopoulos in sod. so s postavitvijo elektrode v subduralni prostor na mestu PH spremljali IST, ne da bi s tem povzročali škodo bolniku. Pri bolnikih s poškodbo hrbtenice in hrbtenjače so opravili zgodnjo KDH znotraj prvih 72 ur po poškodbi in ugotovili, da je IST zaradi izrazite otekline hrbtenjače in nekompliantnosti duralne vreče povišan kljub kostni dekompresiji, posledica pa je, analogno poškodbam možganov, slabša perfuzija hrbtenjače&#160;<span class="xref">(87)</span>. Še več, s pomočjo ekspanzijske duroplastike (ED) po kostni dekompresiji so uspešno povečali intraduralni prostor in s tem uspešno znižali IST ter ugodno vplivali na PTH. Čeprav je vpliv ED na nevrološki izid težko ovrednotiti, so prvi rezultati tovrstne metode obetavni&#160;<span class="xref">(88)</span>. Ta ugotovitev postavlja pod vprašaj učinkovitost urgentne KDH, pri kateri ostane duralna vreča nedotaknjena in se opravi le kostna dekompresija ter odpira novo perspektivo na zdravljenje PH. Trenutno nimamo podatkov o tem, kako urgentna KDH vpliva na IST. Glede na rezultate dosedanjih kliničnih raziskav, ki kažejo na boljši nevrološki izid pri poškodovancih z urgentno KDH kot kasnejšo dekompresijo&#160;<span class="xref">(84,85</span><span class="xref">)</span>, lahko sklepamo, da urgentna KDH ugodno vpliva na IST in PTH. Glede na omejeno nevrološko okrevanje kljub urgentni KDH pa lahko tudi sklepamo, da pri nekaterih bolnikih kljub urgentni oskrbi pride do pretiranega porasta IST in bi s pomočjo ED morda lahko izboljšali PTH in nevrološki izid.</p>
			<p>Zanesljivo predstavlja urgentna dekompresija hrbtenjače v prvih urah po poškodbi predpogoj za uspešno nevrološko okrevanje, saj ni mogoče pričakovati, da bi kateri koli drug ukrep lahko bistveno prispeval k zmanjšenaju SPH, če ne zagotovimo hitre in zadostne perfuzije harbtenjače po poškodbi. Potrebne pa so dodatne raziskave, ki bodo pokazale, ali kostna dekompresija zadostuje ali pa bodo potrebni dodatni ukrepi za uravnavanje intraspinalnega tlaka in izboljšanje perfuzije na mestu poškodbe.</p>
			<h1><span>4 </span>Zaključek</h1>
			<p>Poškodba hrbtenjače je še vedno pereč problem sodobne družbe. Kljub poznavanju patofizioloških mehanizmov so možnosti zdravljenja omejene. Novejše raziskave kažejo, da igra hitra dekompresija poškodovane hrbtenjače v prvih urah po poškodbi ključno vlogo pri zmanjševanju končne nevrološke okvare, zato je nujen takojšen prevoz poškodovanca v center, kjer poškodovanec lahko prejme hitro in dokončno oskrbo. Vzporedno s hitro KDH mora potekati natančen nadzor krvnega tlaka za zagotavljanje zadostne perfuzije poškodovanih tkiv. Zanesljivo ni možno pričakovati, da bi posamezna farmakološka učinkovina ali nek drug posamezen ukrep rešil tako kompleksen problem, kot ga predstavlja PH. Prav tako pa ne gre pričakovati uspešnosti katerega koli modela, če s KDH ne bo razbremenjen pritisk na hrbtenjačo v ustreznem času in s tem omogočena ustrezna prekrvitev in oksigenacija poškodovanih tkiv, ki bi sploh omogočila dostop in delovanje farmakološke učinkovine na tarčnem mestu. Ob tem pa bodo potrebne še dodatne raziskave, ki bi lahko vodile v razvoj kompleksnih protokolov komplementarnega multimodalnega zdravljenja PH, ki bi ob hitri KDH zajemali trenutno še eksperimentalne modele oskrbe, kot so npr. hipotermija, farmakološka in prehranska modulacija sekundarne okvare ter celično in gensko zdravljenje akutne in/ali kronične poškodbe hrbtenjače. Opisane strategije namreč izkazujejo uspešnost v predkliničnih raziskavah, njihov prenos v klinično prakso pa zenkrat še ni uspešen. Čeprav PH za nekatere bolnike zaenkrat predstavlja še nerešljivo uganko, gre pričakovati, da bomo v prihodnosti povečali uspešnost prenosa obetavnih predkliničnih raziskav v klinično prakso in postopoma zgradili piramido oskrbe, ki bo pomembno spremenila napoved izida te katastrofalne poškodbe.</p>
		</article>
		<div id="_idContainer003" class="figure-wrapper">
			<p><img src="2911-web-resources/image/zdravvestn-2911-sl-01.png" alt="" /></p>
			<p class="caption"><bold class="blue">Slika 1:</bold> Zlom vratne hrbtenice z izpahom na ravni C6–C7 in kompresija hrbtrenjače. 40-letni moški, padec z višine. Levo: MRI vratne hrbtenice, na kateri je viden izpah na ravni C6–C7 s kompresijo hrbtenjače na tej ravni. Desno: Rentgenogram vratne hrbtenice po odprti naravnavi izpaha hrbtenice in dekompresiji hrbtenjače ter 360 ° stabilizaciji z osteosintetskim materialom.</p>
		</div>
	</body>
</html>
