<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2900</title>
	</head>
	<body id="x2900" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2900</p>
			<p class="slug"><bold class="strong">@primary-language</bold><bold class="strong">:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, <span class="discipline-en">Oncology</span>, Human reproduction, Cardiovascular system, Metabolic&#160;and&#160;hormonal&#160;disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, <span class="discipline-sl">Onkologija</span>, Reprodukcija človeka, Srce in ožilje, Metabolne&#160;in&#160;hormonske&#160;motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Radiološka obravnava okužb globokih vratnih prostorov</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | november – december 2019 | Letnik 88</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | November – December 2019 | Volume 88</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl">Klinični inštitut za radiologijo, Univerzitetni klinični center Ljubljana, Ljubljana, Slovenija</p>
			<p class="aff lang-sl">Clinical Institute of Radiology, University Medical Centre Ljubljana, Ljubljana, Slovenia</p>
			<p class="label">Korespondenca/Correspondence:</p>
			<p class="correspondence">Katarina Šurlan Popović, e:&#160;katarina.surlan@gmail.com</p>
			<p class="label">Ključne besede:</p>
			<p class="keywords lang-sl">okužba; celulitis; absces; računalniška tomografija; magnetnoresonančno slikanje</p>
			<p class="label">Key words:</p>
			<p class="keywords lang-en">infection; cellulitis; abscess; computed tomography; magnetic resonance</p>
			<p class="history">Prispelo: 26. 11. 2018 Sprejeto: 8. 7. 2019</p>
		</sidebar>
		<article>
			<h1 class="title lang-sl">Radiološka obravnava okužb globokih vratnih prostorov</h1>
			<h1 class="title lang-en" lang="en-US">Radiological approach to deep neck space infections</h1>
			<p class="author" lang="en-US"><span class="given-name">Katarina</span> <span class="surname">Šurlan Popović</span>, <span class="given-name">Cene</span> <span class="surname">Jerele</span></p>
			<h1 class="abs">Izvleček</h1>
			<p class="abs">Okužbe globokih vratnih prostorov kljub široki uporabi antibiotikov pogosto lahko pomenijo življenje ogrožajoča stanja. Pri otrocih najpogosteje nastanejo kot posledica predrtja vnetno spremenjene bezgavke, pri odraslih pa zaradi zobnih okužb in različnih vnetij v področju vratu. Globoke okužbe vratu se lahko širijo vzdolž prečnih in navpičnih vratnih prostorov, pri čemer lahko zajamejo zgornja dihala in prebavila, kjer povzročijo hude zaplete.</p>
			<p class="abs">Zgodnje prepoznavanje in ustrezna diagnoza sta tako ključna za ustrezno obravnavo in pravilen izbor zdravljenja.</p>
			<p class="abs">Zaradi pogosto zabrisanih znakov okužbe so radiološke preiskovalne metode ključne pri odkrivanju izvora okužbe, oceni razširjenosti okužbe in oceni prehoda vnetnega celulitisa v absces. Slikovno preiskovalni metodi izbire sta CT in MRI s kontrastnim sredstvom, v določenih okoliščinah tudi UZ.</p>
			<p class="abs">Namen tega preglednega članka je predstaviti radiološko obravnavo okužb globokih vratnih prostorov. Opisane so okužbe posameznih vratnih prostorov z ustreznimi diagnostičnimi postopki. Članek bo pomagal radiologom pri razlikovanju med posameznimi vrstami in pri zgodnejšem prepoznavanju okužb globokih vratnih prostorov.</p>
			<h1 class="abs">Abstract</h1>
			<p class="abs">Despite the wide use of antibiotics today, deep neck space infections still present potentially life-threatening conditions. In children, they mostly arise due to perforation of an inflamed lymph node, while in adults the common causes are dental infections and different infections of the neck. Deep neck infections can progress along horizontal and vertical deep neck spaces. The infection may spread to the upper respiratory and digestive tracts, which poses a serious complication.</p>
			<p class="abs">Early recognition and correct diagnosis are therefore essential for establishing a proper treatment plan. The signs of infection are frequently unclear, due to previous use of antibiotics and steroids. Radiological imaging techniques are therefore invaluable in determining the origin of infection, as well as for the evaluation of the spread and transformation from cellulitis to an abscess. The imaging techniques of choice are CT and MR with contrast enhancement and in some cases also the US.</p>
			<p class="abs">The purpose of this article is to present the radiological assessment of deep neck space infections. Infections of individual deep neck spaces are described in more detail, as well as the correct diagnostic procedures. This review article will help the radiologist in practice to recognize deep neck space infection as well as to differentiate between various forms.</p>
			<p class="cite-as"><bold class="strong">Citirajte kot/</bold><bold class="strong">Cite as:</bold> Šurlan Popović K, Jerele C. [Radiological approach to deep neck space infections]. Zdrav Vestn. 2019;88(11–12):529–38.</p>
			<p class="doi"><bold class="strong">DOI:</bold> 10.6016/ZdravVestn.2900</p>
			<h1><span>1 </span>Uvod</h1>
			<p>Okužbe globokih vratnih prostorov so kljub razširjeni uporabi antibiotikov še vedno pogoste in lahko pomenijo življenje ogrožujoča stanja. Ker je razvoj globokih vratnih okužb odvisen od številnih dejavnikov, je njihovo pojavnost težko oceniti&#160;<span class="xref">(1)</span>. Okužbe so dvakrat pogostejše pri moških kot pri ženskah in se pojavljajo v vseh starostnih obdobjih, največ pa jih je v tretjem desetletju življenja. V 10–20 % globokih vratnih okužb se razvijejo življenje ogrožujoči zapleti s smrtnostjo približno 4 % pri odraslih in 6 % pri otrocih&#160;<span class="xref">(2,3)</span>.</p>
			<p>Razvijejo se znotraj vratnih prostorov, ki jih obdaja globoka vratna ovojnica&#160;<span class="xref">(4)</span>. Ta predstavlja naravno oviro, ki omejuje širitev okužbe v sosednje vratne prostore. Okužbe se lahko razširijo preko meja globoke vratne ovojnice v t. i. navpično usmerjene vratne prostore, ki segajo v mediastinum. To lahko vodi do nastanka življenje ogrožujočih zapletov&#160;<span class="xref">(</span><span class="xref">2)</span>.</p>
			<p>Vzrok za okužbe globokih vratnih prostorov pri otrocih je najpogosteje predrtje utekočinjene vnetno spremenjene retrofaringealne bezgavke, ki predstavlja drenažno pot za okužbe mandljev. Nasprotno pa pri odraslih kot vzrok prevladujejo zobne okužbe, ki jim sledijo vnetja žlez slinavk, poškodbe, tujki, vnetja obnosnih votlin, vnetja bezgavk na vratu in srednjega ušesa&#160;<span class="xref">(5)</span>.</p>
			<p>Zgodnja diagnoza okužb globokih vratnih prostorov je lahko zaradi začetnega zdravljenja z antibiotiki ali steroidi, ki zabrišejo klinične znake in simptome, otežena. Smrtnost zaradi globokih vratnih okužb je približno 4,2 % pri odraslih in 6,2 % pri otrocih&#160;<span class="xref">(3)</span>.</p>
			<p>Radiološke preiskovalne metode so tako ključnega pomena pri odkrivanju izvora okužbe, oceni razširjenosti okužbe in oceni prehoda vnetnega celulitisa v absces, kar odločilno vpliva na izbiro zdravljenja&#160;<span class="xref">(2)</span>.</p>
			<p>Klinična obravnava okužb globokih vratnih prostorov je multidisciplinarna in vključuje otorinolaringologa, torakalnega kirurga, infektologa in radiologa&#160;<span class="xref">(4)</span>.</p>
			<h1><span>2 </span>Radiološke slikovno preiskovalne metode</h1>
			<p>Radiološka slikovna preiskovalna metoda izbire pri klinični diagnozi okužbe globokih vratnih prostorov je računalniška tomografija (CT) s kontrastnim sredstvom (KS). Preiskava je v primerjavi z magnetnoresonančnim slikanjem (MRI) narejena hitro, z manj artefakti požiranja in pretoka krvi. Naredimo jo od lobanjske baze do aortnega loka, saj s tem zajamemo vse prostore vratu in zgornjega mediastinuma&#160;<span class="xref">(6,7)</span>. Občutljivost CT s KS za prepoznavanje okužbe globokih vratnih prostorov je 80–90 %, specifičnost preiskave pa je predvsem za ločevanje med celulitisom oz. flegmono in abscesom v globokih vratnih prostorih nižja&#160;<span class="xref">(2)</span>. Radiološko razlikovanje med abscesom in flegmono odločilno vpliva na potek zdravljenja, saj moramo absces v nasprotju s flegmono drenirati kirurško&#160;<span class="xref">(1)</span>. Na CT-preiskavi o abscesu govorimo samo takrat, kadar vidimo spremembo z utekočinjeno centralno nekrozo, lahko tudi z vključki zraka, ki robno kopiči KS. Sprememba, ki v področju nekroze tudi minimalno kopiči KS, ni absces, temveč flegmona. Če pri prvem slikanju po dovajanju KS obeh sprememb ne moremo ločiti, lahko slikanje ponovimo čez nekaj minut in takrat ponovno ocenimo morebitno kopičenje KS v področju nekroze&#160;<span class="xref">(2)</span>.</p>
			<p>Raziskave so pokazale, da se CT izvidi in kirurški izvidi v razlikovanju med flegmono in abscesom ujemajo v 75 % tako v odrasli kot v otroški populaciji. Specifičnost CT preiskave je skoraj 82 %, kadar je absces večji kot 3,5 cm&#160;<span class="xref">(8)</span>. V raziskavi Boscolo-Rizzo in sod. so pri bolnikih s kirurškim dreniranjem ugotavljali le 11,9 % lažno pozitivnih rezultatov na CT preiskavi&#160;<span class="xref">(9)</span>. Razlog za tako dober rezultat je verjetno natančen izbor bolnikov za kirurški poseg. Ta je temeljil na podlagi zanesljivih CT znakov za absces, kot sta premer, večji od 3,5 cm, in popolna osrednja utekočinjenost oziroma hipodenznost z robnim kopičenjem KS. Kadar je razlikovanje med abscesom in flegmono na CT preiskavi nemogoče, naredimo MRI s KS; slikanje je usmerjeno samo v razlikovanje med abscesom in flegmono. Na T2 obteženi sekvenci MRI z zabrisanim maščevjem je signal abscesa v primerjavi s flegmono izrazito povišan. Hkrati je v osrednjem delu abscesa na difuzijsko obteženem slikanju prisotno tudi značilno omejeno gibanje molekul vode&#160;<span class="xref">(6)</span>.</p>
			<p>S CT v kostnem oknu lahko najdemo izvor okužbe, kot so osteomielitis, zobni in obzobni vnetni proces, spondilodiscitis, tujki in sialoliti&#160;<span class="xref">(4)</span>.</p>
			<p>MRI je prva preiskovalna metoda izbire le v primerih, ko obstaja sum na širjenje okužbe v znotrajlobanjske strukture in v spinalni kanal, ter pri otrocih, pri katerih se skušamo izogniti obsevalnim obremenitvam&#160;<span class="xref">(6)</span>.</p>
			<p>Ultrazvočno (UZ) preiskavo lahko uporabimo za prikaz površinskih vnetnih sprememb in perkutanega dreniranja površinskih abscesov. Najpogosteje je prva radiološka preiskava pri sumu na okužbo na vratu pri otrocih. Vendar ima UZ zelo nizko občutljivost in specifičnost za prikaz okužb globokih vratnih prostorov in slabo anatomsko ločljivost vratnih prostorov, zato negativna UZ-preiskava ne izključuje globoke vratne okužbe. Pri otrocih z utemeljenim kliničnim sumom na globoko vratno okužbo je treba narediti MRI s KS&#160;<span class="xref">(10)</span>.</p>
			<p>Nativni rentgenogram vratu pri kliničnem sumu na okužbo globokih vratnih prostorov redko uporabljamo. Pri otrocih z lateralnim rentgenogramom ocenimo širino retrofaringealnega prostora. S tem posredno sklepamo o stanju globokih vratnih prostorov, kar usmerja nadaljnje diagnostične postopke&#160;<span class="xref">(11)</span>.</p>
			<h1><span>3 </span>Vzorci širjenja globokih vratnih okužb</h1>
			<p>Najpomembnejši podatki, ki jih prispevajo CT ali MRI s KS in izvid radiologa, so prepoznavanje abscesa, ocena vseh prostorov na vratu, ki jih zajema okužba, in prepoznavanje zapletov okužbe&#160;<span class="xref">(2</span><span class="xref">,4)</span>.</p>
			<p>Na začetku celulitis ali absces zajemata le en prostor na vratu, ki ga zamejuje globoka vratna fascija. Ko se okužba širi preko meja globoke vratne fascije, zajame tudi sosednje vratne prostore. Vratni prostori so usmerjeni ter med seboj povezani v navpični in prečni osi&#160;<span class="xref">(5)</span>.</p>
			<p>Ko okužba zajame navpično usmerjene prostore, kot so parafaringealni, retrofaringealni in paravertebralni prostor, se razširi navzdol do zgornjih dihalnih in prebavnih poti, kjer predstavlja veliko nevarnost za razvoj mediastinitisa&#160;<span class="xref">(2,9)</span>.</p>
			<p>Način zdravljenja globoke vratne okužbe je odvisen od kliničnega stanja bolnika in pridruženih bolezni ter tudi od števila in vrste vratnih prostorov, ki jih okužba zajema&#160;<span class="xref">(6)</span>. V raziskavi Boscollo-Rizzo s sod. so predlagali, da se okužbe, ki so omejene le na en prečno usmerjen prostor, zdravijo nekirurško z antibiotikom. Okužbe, ki zajemajo dva prečna prostora, ravno tako zdravimo z antibiotikom. Če pride do kliničnega izboljšanja stanja, se ponovi CT s KS. V primeru, da CT ne pokaže radiološkega izboljšanja stanja, bolnika preusmerimo v kirurško zdravljenje. Če okužba zajema več kot dva prečno usmerjena prostora ali zajema enega od navpično usmerjenih prostorov, moramo te bolnike zdraviti kirurško (<span class="ref-fig">Slik</span><span class="ref-fig">a 1</span>).</p>
			<div>
				<div id="_idContainer003" class="figure-wrapper">
					<p><img src="2900-web-resources/image/zdravvestn-2900-sl-01.png" alt="" /></p>
					<p class="caption"><bold class="blue">Slika 1:</bold> Shematski prikaz vzorca širjenja globokih vratnih okužb.</p>
				</div>
			</div>
			<p>Pomembna je tudi velikost abscesa, ker abscese, večje od 3 cm, zdravimo kirurško&#160;<span class="xref">(9,</span><span class="xref">12)</span>.</p>
			<h1><span>4 </span>Okužbe parafaringealnega in karotidnega prostora</h1>
			<p>Anatomsko parafaringealni prostor razdelimo na sprednji in zadnji, ki v bistvu predstavlja karotidni prostor. Okužbe se v parafaringealni prostor razširijo z nebnic, zob, iz obušesnih slinavk in srednjega ušesa&#160;<span class="xref">(2,5)</span>. Bolniki imajo povišano telesno temperaturo, bolečine v žrelu in oteklino na vratu. Pri zajetju sprednjega parafaringealnega prostora je lahko prisoten še trizmus&#160;<span class="xref">(2,22)</span>.</p>
			<p>Radiolog mora na CT ali MRI razlikovati med peritonzilarnim in parafaringealnim abscesom, saj to odločilno vpliva na način kirurškega zdravljenja in vrsto pristopa. Peritonzilarni absces nastane v področju faringealnega mukoznega prostora, ko tonzilarna okužba predre kapsulo, vendar je še vedno zamejena s srednjo plastjo globoke vratne fascije. V tem primeru je parafaringealni prostor le odrinjen (<span class="ref-fig">Slik</span><span class="ref-fig">a</span><span class="ref-fig"> 2</span>A). Pridružene so lahko še vnetno povečane bezgavke v retrofaringealnem in zadnjem parafaringealnem prostoru&#160;<span class="xref">(4,6,13)</span>.</p>
			<div>
				<div id="_idContainer005" class="figure-wrapper">
					<p><img src="2900-web-resources/image/zdravvestn-2900-sl-02.png" alt="" /></p>
					<p class="caption"><bold class="blue">Slika</bold><bold class="blue"> 2:</bold> Na CT preiskavi s kontrastnim sredstvom je viden absces v desnem tonzilarnem prostoru, ki je razmejen proti parafaringealnemu prostoru in odriva parafaringealno maščevje (dolga puščica) (A). Nasprotno je na sliki B viden absces v področju desnega parafaringealnega prostora, zato se parafaringealno maščevje ne diferenciira. Prisotne so še vnetno spremenjene utekočinjene bezgavke v območju 2a (kratka puščica).</p>
				</div>
			</div>
			<p>Parafaringealni absces nastane, ko se okužba razširi preko srednje plasti globoke vratne fascije v parafaringealni prostor. Pri parafaringealnem abscesu ne vidimo več signala maščobe, ki je značilen za parafaringealni prostor (<span class="ref-fig">Slik</span><span class="ref-fig">a 2</span>B). Stena žrela ter nebnica sta odrinjeni medialno. Abscesi sprednjega parafaringealnega prostora hitro napredujejo in se slabše odzivajo na antibiotike kot okužbe zadnjega parafaringealnega prostora, ki so običajno posledica limfadenitisa&#160;<span class="xref">(6)</span>. Okužbe zadnjega parafaringealnega prostora lahko zajamejo tudi notranjo vratno veno in povzročijo tromboflebitis. Na CT ga prepoznamo po izraženih vnetnih spremembah v karotidnem prostoru, kopičenju KS v steni vene in prisotnosti strdka v svetlini vene&#160;<span class="xref">(13)</span>.</p>
			<p>Posebno pozornost moramo posvetiti morebitni prisotnosti Lemierrovega sindroma, ki je zaplet abscesov v lateralnem delu vratu in se pojavlja pri mlajših bolnikih, ki imajo normalen imunski sistem. Lemierrov sindrom je infektivni tomboflebitis notranje vratne vene, katerega zapleti so septični emboli. Infektivni tromboflebitis se lahko širi tudi retrogradno in povzroča zaporo znotrajlobanjskih venskih sinusov&#160;<span class="xref">(2,5</span><span class="xref">)</span>.</p>
			<h1><span>5 </span>Retrofaringealni prostor</h1>
			<p>Retrofraringealni prostor leži za žrelom in požiralnikom ter sega od lobanjske baze do zgornjega mediastinuma, kjer se konča približno v višini tretjega prsnega vretenca&#160;<span class="xref">(6)</span>. Vsebuje le maščobno tkivo in bezgavke. Radiološko ga težko ločimo od t. i. nevarnega prostora, ki anatomsko leži tik za njim, zato ga radiologi obravnavamo kot enoten prostor&#160;<span class="xref">(4)</span>. Pri otrocih je retrofaringealni prostor najpogosteje zajet kot posledica akutnega vnetja žrela ali sinusitisa, kar se kaže kot okužba retrofaringealne bez&#173;gavke (<span class="ref-fig">Slik</span><span class="ref-fig">a 3</span>A). Pri odraslih je retrofaringealni prostor redkeje prizadet, največkrat kot posledica poškodbe zaradi tujka v žrelu ali poškodbe ob intubaciji&#160;<span class="xref">(11</span><span class="xref">)</span>. Bolniki imajo bolečine pri požiranju, iztezanju vratu, povišano telesno temperaturo in trizmus. Ker retrofaringealni prostor neposredno komunicira z mediastinumom, okužba tega prostora hitro vodi do mediastinitisa in s tem do življenje ogrožajočih zapletov&#160;<span class="xref">(14,22)</span>.</p>
			<div>
				<div id="_idContainer007" class="figure-wrapper">
					<p><img src="2900-web-resources/image/zdravvestn-2900-sl-03.png" alt="" /></p>
					<p class="caption"><bold class="blue">Slika 3:</bold> Na T2 poudarjeni sekvenci MRI je v retrofaringealnem prostoru vidna centralno utekočinjena vnetno povečana bezgavka (A). Nekaj mm razširjen retrofarigealni prostor z zvišanim signalom na T2 poudarjeni sekvenci v sagitalni ravnini je značilen za retrofaringealni celulitis (B). Absces retrofaringealnega prostora na T1 poudarjeni sekvenci z GdKS robno kopiči kontrast in pomembno utesnjuje dihalno pot (C).</p>
				</div>
			</div>
			<p>CT in MRI morata zato segati od lobanjske baze do arcusa aorte. Celulitis retrofaringealnega prostora je radiološko videti kot zgolj nekaj milimetrov simetrično razširjen prostor. Na CT je celulitis hipodenzen, pri MRI pa hiperintenziven, vendar manj kot tekočina, zato ga težko ločimo od edema iz drugih vzrokov (<span class="ref-fig">Slik</span><span class="ref-fig">a 3</span>B)&#160;<span class="xref">(2)</span>. Celulitis lahko napreduje v razvoj abscesa, še pogosteje pa se absces retrofaringealnega prostora razvije iz vnetno spremenjene, centralno nekrotične bezgavke (<span class="ref-fig">Slik</span><span class="ref-fig">a 3</span>C). Abscesi v retrofaringealnem prostoru lahko robno kopičijo kontrast, kar pa ni nujno. To je posebnost tovrstnih abscesov&#160;<span class="xref">(4)</span>. V raziskavi Malloy in sod. so dokazali, da stopnja kopičenja kontrastnega sredstva ne predstavlja radiološkega merila, po katerem ocenjujemo potrebo po kirurškem zdravljenju abscesa. Odločujoče radiološko merilo v raziskavi je bila velikost oziroma prostornina abscesa&#160;<span class="xref">(15)</span>. Edem oziroma tekočina v retrofaringealnem prostoru pa je lahko tudi posledica zdravljenja z obsevanjem, zapore notranje vratne vene ali retrofaringealnega kalcinirajočega tendinitisa&#160;<span class="xref">(16)</span>.</p>
			<h1><span>6 </span>Submandibularni in sublingvalni prostor</h1>
			<p>Sublingvalni in submandibularni prostor sta na zadnjem robu milohioidne mišice neposredno v stiku s parafaringealnim prostorom (<span class="ref-fig">Slik</span><span class="ref-fig">a 4</span>). To pomeni, da se okužbe iz teh dveh prostorov brez ustreznega zdravljenja hitro razširijo do mediastinuma&#160;<span class="xref">(2,6)</span>.</p>
			<div>
				<div id="_idContainer009" class="figure-wrapper">
					<p><img src="2900-web-resources/image/zdravvestn-2900-sl-04.png" alt="" /></p>
					<p class="caption"><bold class="blue">Slika</bold><bold class="blue"> 4:</bold> Na CT preiskavi v koronarni ravnini je vidno nabiranje zraka kot posledica okužbe v submandibularnem (zvezdica), sublingualnem (kratka puščica) in parafaringealnem prostoru (dolga puščica), kar dokazuje, da so vsi trije prostori povezani med seboj.</p>
				</div>
			</div>
			<p>Okužbe v sublingvalnem prostoru so posledica kamna v žlezah slinavkah ali zožitve njihovih izvodil in vnetij sprednjih zob spodnje čeljusti. V submandibularnem prostoru pa so posledica vnetja drugega in tretjega molarja spodnje čeljusti, ker periapikalno vnetje predre tanko kortikalno plast mandibule in se razširi v priležni prostor&#160;<span class="xref">(17)</span>. Bolniki imajo bolečo oteklino v ustih in v področju spodnje čeljusti, bolečine pri žvečenju in požiranju ter trizmus&#160;<span class="xref">(6)</span>.</p>
			<p>S CT in MRI lahko dobro ocenimo edem mehkih tkiv tako ustnega dna kot platizme in masetrne mišice. CT ima prednost pri iskanju vzroka vnetja, torej periapikalnih procesov in kamnov v izvodilih žlez slinavk. Po vnosu KS pa abscesne votline kopičijo kontrastno sredstvo z zamudo. MRI je bolj občutljiva preiskava za prikaz edema mehkih tkiv in zgodnjih vnetnih sprememb kostnine, ki imajo značilen hipointenzivni signal T1&#160;<span class="xref">(18)</span>.</p>
			<p>Entiteta, ki jo radiologi ne smemo spregledati, je Ludwigova angina ali obsežen celulitis sublingvalnega, submandibularnega in submentalnega prostora. Na CT je viden kot zadebelitev sluznice in podsluzničnih tkiv z difuznim kopičenjem kontrastnega sredstva, lahko pa je prisoten tudi zrak. Radiologi moramo opozoriti na širjenje edema v koren jezika in zgornje dihalne poti, ki življenjsko ogroža bolnike&#160;<span class="xref">(2)</span>.</p>
			<h1><span>7 </span>Paravertebralni in prevertebralni prostor</h1>
			<p>Prevertebralni prostor leži za retrofaringealnim oz. nevarnim prostorom, od katerega je ločen z globoko plastjo globoke vratne fascije. Vnetje tega prostora ima lahko za posledico oziroma se kaže kot spondilodiscitis, pri čemer se okužba širi hematogeno. Širjenje okužbe neposredno iz sosednjih prostorov preko fascije je redko. Lahko se pojavi, kadar je globoka vratna fascija poškodovana zaradi kirurškega posega ali ob penetrantni poškodbi druge vrste. Klinično se kaže predvsem kot hude bolečine v vratu in povišana telesna temperatura. Radiološka metoda izbire pri sumu na vnetje v paravertebralnem in prevertebralnem prostoru ter pri spondilodiscitisu je MRI z Gd-KS&#160;<span class="xref">(2,4,5)</span>.</p>
			<p>Pri spondilodiscitisu vnetje zajame dve sosednji vretenci in vmesni disk. Ti imajo na STIR (<italic class="em">angl.</italic> short tau inversion recovery) ali T2 poudarjeni sekvenci z zabrisanim maščevjem značilno zvišan signal MRI, na T1 poudarjeni sekvenci pa znižan signal. Po aplikaciji Gd-KS omenjena področja kopičijo kontrastno sredstvo (<span class="ref-fig">Slik</span><span class="ref-fig">a 5</span>A). V epiduralnem prostoru spinalnega kanala in paravertebralnem mišičju lahko nastane absces, ki robno kopiči Gd-KS in ima na difuzijsko poudarjeni sekvenci (DWI) značilno restrikcijo difuzije&#160;<span class="xref">(6)</span>. Pogosto vidimo tudi difuzno obarvanje duralne ovojnice in mišic paravertebralnega prostora (<span class="ref-fig">Slik</span><span class="ref-fig">a 5</span>B).</p>
			<div>
				<div id="_idContainer011" class="figure-wrapper">
					<p><img src="2900-web-resources/image/zdravvestn-2900-sl-05.png" alt="" /></p>
					<p class="caption"><bold class="blue">Slika 5:</bold> Na T1 poudarjeni sekvenci z GdKS v sagitalni ravnini (A) je vidna deformacija zgornjih vratnih vretenc in kopičenje GdKS v področju medvretenčnih diskov (označeno s puščico). V tranzverzalni ravnini je vidno difuzno obarvanje dure v spinalnem kanalu (kratka puščica) in paravertebralnih mišic (zvezdica) (B).</p>
				</div>
			</div>
			<p>CT ponavadi ne pokaže zgodnjih znakov spondilodiscitisa ali pa so ti tako subtilni, da jih težko ločimo od degenerativnih sprememb&#160;<span class="xref">(14)</span>.</p>
			<h1><span>8 </span>Mastikatorni prostor</h1>
			<p>Okužbe v mastikatornem prostoru so najpogosteje odontogenega izvora. Pogosto se pojavljajo po izdiranju zob ali kot posledica okužbe odontogenih cist. Bolniki imajo klinično bolečo oteklino lica, trizmus in bolečine pri požiranju. Mastikatorni prostor obdaja povrhnja plast globoke vratne fascije. Razdeljen je v suprazigomatični del, ki ga predstavlja temporalna mišica in infrazigomatičen del, ki ga ramus mandibule deli na lateralni in medialni del. Lateralni del vključuje narastišče masetrne mišice na ramus mandibule in ga imenujemo tudi submaseterni prostor&#160;<span class="xref">(17)</span>. Slednji predstavlja predilekcijsko mesto za nastanek abscesa, ki ga žvekalne sile potiskajo navzgor proti lobanjski bazi in v področje medialnega dela mastikatornega prostora. Širitev okužbe zunaj mastikatornega prostora je redka, lahko pa se razširi v parafaringealni in submandibularni prostor, kar je nevarno za nastanek mediastinitisa&#160;<span class="xref">(2,17</span><span class="xref">)</span>.</p>
			<p>Natančna radiološka prepoznava in opredelitev anatomskega položaja abscesa z MRI ali CT je pomembna tudi zaradi izbire kirurškega pristopa. Abscese medialno od ramusa zdravijo s kirurškim pristopom skozi usta, nasprotno pa pri abscesih lateralno od ramusa operirajo z zunanjim kirurškim pristopom&#160;<span class="xref">(19)</span>.</p>
			<p>Abscesi v mastikatornem prostoru imajo enake radiološke značilnosti kot v drugih prostorih na vratu. Značilna sta robno kopičenje kontrastnega sredstva in restrikcija difuzije na MRI (<span class="ref-fig">Slik</span><span class="ref-fig">a 6</span>A, <span class="ref-fig">Slik</span><span class="ref-fig">a 6</span>B). Kadar obstaja klinični sum na širitev okužbe v področje lobanjske baze, je radiološka metoda izbire MRI z Gd-KS&#160;<span class="xref">(2</span><span class="xref">)</span>.</p>
			<div>
				<div id="_idContainer013" class="figure-wrapper">
					<p><img src="2900-web-resources/image/zdravvestn-2900-sl-06.png" alt="" /></p>
					<p class="caption"><bold class="blue">Slika 6:</bold> Na MRI je viden absces v desnem mastikatornem prostoru, ki ima na T1 poudarjeni sekvenci z Gd-KS značilno robno kopičenje kontrasta (A) in restrikcijo difuzije na mapi ADC difuzijsko poudarjene sekvence (B).</p>
				</div>
			</div>
			<h1><span>9 </span>Nekrotizantni fasciitis</h1>
			<p>Nekrotizantni fasciitis je hitro napredujoča življenje ogrožajoča okužba, ki najpogosteje izvira iz zob&#160;<span class="xref">(20)</span>. V primerjavi z ostalimi okužbami globokih vratnih prostorov, ki jih skuša zamejiti globoka vratna fascija, nekrotizantni fasciitis povzroči razpad in utekočinjenje tako povrhnje kot globoke vratne fascije. Klinično imajo bolniki hude bolečine v vratu z zmerno rdečino kože&#160;<span class="xref">(2)</span>.</p>
			<p>Pri kliničnem sumu na nekrotizantni fasciitis je radiološka metoda izbire CT vratu s KS.</p>
			<p>Najznačilnejši CT znaki so zajetje tako povrhnjih kot globokih vratnih prostorov. V začetni fazi okužbe vidimo zadebeljene fascije, ki pri zdravem vratu na CT niso vidne. Pri napredovali okužbi se hkrati v različnih prostorih na vratu zbira tekočina z vključki zraka (<span class="ref-fig">Slik</span><span class="ref-fig">a 7</span>A)&#160;<span class="xref">(2,20)</span>. Zaradi razpada fascij tekočina, ki nima za absces značilne ovojnice, ni več omejena na posamezne vratne prostore, temveč prestopa meje. Vnetno so zadebljene tudi priležne mišice na vratu, ki se obarvajo po KS&#160;<span class="xref">(21</span><span class="xref">)</span>. Nekrotizantni fasciitis se hitro širi v področje mediastinuma, kar izrazito poveča umrljivost, zato moramo pri CT poleg vratu zajeti še mediastinum (<span class="ref-fig">Slik</span><span class="ref-fig">a 7</span>B).</p>
			<div>
				<div id="_idContainer015" class="figure-wrapper">
					<p><img src="2900-web-resources/image/zdravvestn-2900-sl-07.png" alt="" /></p>
					<p class="caption"><bold class="blue">Slika 7:</bold> Nabiranje tekočine v več vratnih prostorih v sklopu nekrozantnega fasciitisa, vidno na CT (A). Nekrozantni fasciitis se lahko hitro širi na mediastinum (B).</p>
				</div>
			</div>
			<h1><span>10 </span>Zaključek</h1>
			<p>Radiološki slikovnopreiskovalni metodi CT in MRI omogočata oceno izvora, razširjenosti in zapletov okužb v področju globokih vratnih prostorov. V sodobnih smernicah za zdravljenje okužb globokih vratnih prostorov z radiološkimi preiskavami tudi spremljamo potek zdravljenja, s čimer pomembno vplivamo na izbor, potek in uspešnost zdravljenja.</p>
		</article>
	</body>
</html>
