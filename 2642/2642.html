<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2642</title>
	</head>
	<body id="x2642" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2642</p>
			<p class="slug"><bold class="strong">@primary-language:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, Human reproduction, <span class="discipline-en">Cardiovascular system</span>, Metabolic and hormonal disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, Reprodukcija človeka, <span class="discipline-sl">Srce in ožilje</span>, Metabolne in hormonske motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, <span class="article-type-en">Review article</span>, Short scientific article, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, <span class="article-type-sl">Pregledni znanstveni članek</span>, Klinični primer, Strokovni članek</p>
			<p class="slug"><bold class="strong">@running-header:</bold> <span class="running-header">Zgodnji gigantocelični </span><span class="running-header">arteritis</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | julij – avgust 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | July – August 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinični oddelek za revmatologijo, Intena klinika, Univerzitetni klinični center Ljubljana, Ljubljana, Slovenija</p>
			<p class="aff lang-en"><span class="ref-aff">1</span> Department of Rheumatology, Division of Internal Medicine, University Medical Centre Ljubljana, Ljubljana, Slovenia</p>
			<p class="aff lang-sl"><span class="ref-aff">2</span> Fakulteta za matematiko, naravoslovje in informacijske tehnologije, Univerza na Primorskem, Koper, Slovenija</p>
			<p class="aff lang-en"><span class="ref-aff">2</span> Faculty of Mathematics, Natural Sciences and Information Technologies, University of Primorska, Koper, Slovenia</p>
			<p class="aff lang-sl"><span class="ref-aff">3</span> Fakulteta za farmacijo, Univerza v Ljubljani, Ljubljana, Slovenija</p>
			<p class="aff lang-en"><span class="ref-aff">3</span> Faculty of Pharmacy, University of Ljubljana, Ljubljana, Slovenia</p>
			<p class="aff lang-sl"><span class="ref-aff">4</span> William Harvey Research Institute, Queen Mary University of London, United Kingdom</p>
			<p class="aff lang-en"><span class="ref-aff">4</span> William Harvey Research Institute, Queen Mary University of London, United Kingdom</p>
			<p class="label">Korespondenca/Correspondence:</p>
			<p class="correspondence">Snežna Sodin Šemrl, e:&#160;ssodin1@yahoo.com</p>
			<p class="label">Ključne besede:</p>
			<p class="keywords lang-sl">zgodnji gigantocelični arteritis; biološki označevalci; tarčno zdravljenje; celični fenotip; T-celice</p>
			<p class="label">Key words:</p>
			<p class="keywords lang-en">early giant cell arteritis; biomarkers; therapy targets; cellular phenotypes; T cells</p>
			<p class="history">Prispelo: 13. 8. 2017 Sprejeto: 30. 11. 2017</p>
		</sidebar>
		<article>
			<h1 class="title lang-sl"><a id="_idTextAnchor000"></a>Zgodnji gigantocelični arteritis: čas od simptomov do diagnoze, možnosti zdravljenja in klinično značilna celična dinamika</h1>
			<h1 class="title lang-en" lang="en-US"><a id="_idTextAnchor001"></a>Early giant cell arteritis: Identifying duration from symptoms to diagnosis, possible therapies and clinically-relevant cell dynamics</h1>
			<p class="author" lang="en-US"><a id="_idTextAnchor002"></a><span class="given-name">Blaž</span> <span class="surname">Burja</span>,<sup class="sup">1</sup> <span class="given-name">Alojzija</span> <span class="surname">Hočevar</span>,<sup class="sup">1</sup> <span class="given-name">Snežna</span> <span class="surname">Sodin Šemrl</span>,<sup class="sup">1,2</sup> <span class="given-name">Katja</span> <span class="surname">Lakota</span>,<sup class="sup">1,2</sup> <span class="given-name">Žiga</span> <span class="surname">Rotar</span>,<sup class="sup">1</sup> <span class="given-name">Rok</span> <span class="surname">Ješe</span>,<sup class="sup">1</sup> <span class="given-name">Polona</span> <span class="surname">Žigon</span>,<sup class="sup">1</sup> <span class="given-name">Saša</span> <span class="surname">Čučnik</span>,<sup class="sup">1,3</sup> <span class="given-name">Suchita</span> <span class="surname">Nadkarni</span>,<sup class="sup">4</sup> <span class="given-name">Mauro</span> <span class="surname">Peretti</span>,<sup class="sup">4</sup> <span class="given-name">Sonja</span> <span class="surname">Praprotnik</span>,<sup class="sup">1</sup> <span class="given-name">Matija</span> <span class="surname">Tomšič</span><sup class="sup">1</sup></p>
			<h1 class="abs">Izvleček</h1>
			<p class="abs">Gigantocelični arteritis (GCA) je najpogostejši primarni sistemski vaskulitis pri odraslih po 50. letu starosti v Evropi. Prizadete so velike in srednje velike arterije. Vnetni proces, ki zožuje ali popolnoma zapre svetlino žile, lahko dovede do hudih in trajnih ishemičnih zapletov, kot so oslepitev, možga<a id="_idTextAnchor003"></a>nska kap ali miokardni infarkt. V zadnjem desetletju se je z vključitvijo slikovnih preiskav v diagnostični postopek pomembno skrajšal čas do prepoznave bolezni (t. i. zgodnji GCA). Pospešena obravnava bolnikov (<italic class="em">angl.</italic> fast track clinic) je vodila v zmanjšanje pojavnosti najresnejših ishemičnih zapletov bolezni in k znižanju stroškov zdravljenja. Vendar pa bolezen praviloma poteka kronično, in sicer s poslabšanji, kar skupaj s kroničnim glukokortikoidnim zdravljenjem vodi v kopičenje okvar organov in tkiv. Prav zato se intenzivno preučuje patogeneza bolezni z možnostjo terapevtske uporabe izsledkov, kot je sodobno molekularno in celično usmerjeno tarčno zdravljenje. Glavni cilji našega preglednega članka so bili: a) analiza raziskav z navedenim časom trajanja od začetka simptomov do postavitve diagnoze, b) raziskava obetavnih molekularnih tarč za zdravljenje GCA in c) prepoznava klinično pomembnih celičnih podtipov. Najbolj obetavne tarčne molekule za tarčno zdravljenje so IL-6, IL-12/IL-23 in citototoksični z limfociti T povezan protein 4, medtem ko zdravljenje z zaviralci faktorja tumorske nekroze alfa (TNF-α) ni bilo uspešno. Kliničnih raziskav z učinkovinami, usmerjenimi proti IL-17, še ni. V prispevku pa smo se dotaknili tudi drugih možnih terapevtskih tarč, vključno z molekulami, ki sodelujejo v signalnih poteh.</p>
			<h1 class="abs">Abstract</h1>
			<p class="abs">Giant cell arteritis (GCA) is the most prevalent primary systemic vasculitis in adults over 50 years of age in Europe. It affects large and medium sized arteries; the inflammatory process can ultimately lead to stenosis or occlusion of arterial lumen, resulting in severe clinical complications. In the last decade, imaging in diagnostics has importantly shortened the time to disease recognition (e.g. early GCA). Fast track clinics have led to a decrease in appearance of the most severe ischemic disease complications and lower costs of therapy. Despite fast access to appropriate therapy, the disease is chronic, and patients can experience relapses, which together with glucocorticoid therapy may lead to organ and tissue damage. Therefore, viable molecular and cellular target therapies are intensely explored. The major aims of our review were to: a) identify studies with indicated time from symptom development to diagnosis, b) explore promising molecular targets for GCA therapy, and c) identify clinically-relevant cellular phenotypes. The most promising molecular targets are IL-6, IL-12/IL-23, cytotoxic T–lymphocyte-associated protein-4, while therapies against TNF-α showed limited value and no clinical studies with secukimumab targeting IL-17 in GCA have been reported to date. Potential future therapeutic targets have been discussed, including targets in signaling pathways.</p>
			<p class="cite-as"><bold class="strong">Citirajte kot/Cite as:</bold> Burja B, Hočevar A, Sodin Šemrl S, Lakota K, Rotar Ž, Ješe R, Žigon P, Čučnik S, Nadkarni S, Peretti M, Praprotnik S, Tomšič M. [Early giant cell arteritis: Identifying duration from symptoms to diagnosis, possible therapies and clinically-relevant cell dynamics]. Zdrav Vestn. 2018;87(7–8):335–48.</p>
			<p class="doi"><bold class="strong">DOI:</bold> 10.6016/ZdravVestn.2642</p>
			<h1><span>1 </span>Izhodišče</h1>
			<p>Sistematični pregled opisuje gigantocelični arteritis (GCA): klinični potek ter pomen zgodnje postavitve diagnoze in zdravljenja z namenom preprečevati zaplete bolezni, kot sta slepota in možganska kap.</p>
			<h1><span>2 </span>Uvod</h1>
			<p>Gigantocelični arteritis (GCA) je najpogostejši sistemski vaskulitis odrasle populacije (pri osebah nad 50 let) v zahodnem svetu&#160;<span class="xref">(1)</span>. Gre za vnetno avtoimunsko bolezen s prevladujočo prizadetostjo velikih in srednje velikih arterij. Značilna je prizadetost vej zunanje karotidne arterije, kar pove tudi staro poimenovanje bolezni (“temporalni arteritis”)&#160;<span class="xref">(2,3)</span>. Ta izraz kot sinonim za GCA so opustili že leta 1994 na konferenci v Chapel Hillu (<italic class="em">angl.</italic> Chapel Hill Consensus Conference, CHCC). Bolezen namreč lahko prizadene tudi druge arterije, zlasti aorto in velike veje aortnega loka (npr. prizadetost podključničnih arterij, aksilarnih arterij, brahialnih arterij), kar prepoznava tudi posodobljena opredelitev bolezni na konferenci CHCC leta 2012&#160;<span class="xref">(4,5)</span>. Ocenjena prevalenca bolezni je pribl. 1:750 pri osebah, starejših od 50 let, medtem ko incidenca naraste za pribl. 25-krat med starostno skupino 50–59 in skupino starejših od 80 let&#160;<span class="xref">(6)</span>. Letna incidenca GCA v Sloveniji se ocenjuje na 9,7 (95 % CI 8.1–15.5) /10<sup class="sup-power">5</sup> pri osebah, starejših od 50 let&#160;<span class="xref">(7)</span>.</p>
			<p>Spol in rasa sta dejavnika tveganja za GCA, pri čemer je med bolniki 65–75 % žensk&#160;<span class="xref">(8)</span>. Incidenca bolezni je najvišja pri populaciji belcev Severne Evrope (pribl. 20/10<sup class="sup-power">5</sup> oseb &gt; 50 let) in se zmanjšuje proti jugu. Zaradi poznega začetka bolezni se pripisuje vloga tudi dejavnikom okolja (kot npr. kajenje), ki vplivajo na dovzetnost za nastanek bolezni&#160;<span class="xref">(8)</span>.</p>
			<h2><span>2.1 </span>Klinična slika</h2>
			<p>Klinična slika GCA obsega širok spekter raznolikih simptomov, ki so lahko posledica sistemskega vnetja in se kažejo s splošnimi simptomi in znaki, ali pa so neposredno povezani z ishemijo, ki je posledica slabše prehodnosti arterij in povzroči specifične znake bolezni&#160;<span class="xref">(3)</span>. Med specifičnimi znaki je najbolj pogost novonastali glavobol. Bolniki pogosto navajajo tudi klavdikacijske bolečine ob žvečenju v žvečnih mišicah, občutljivost lasišča in bolečine med česanjem. Pri bolnikih lahko opazimo zadebeljeno in na pritisk bolečo temporalno arterijo. Zaradi zapore arterij, ki prehranjujejo oko, lahko pride do motenj vida. Te se najpogosteje kažejo kot dvojni vid, megleni vid, nenadna prehodna (amaurosis fugax) ali trajna izguba vida. Pred trajno izgubo vida se pogosto pojavijo ostale prehodne motnje vida, zato moramo biti na takšne opozorilne znake pozorni. S pravočasnim zdravljenjem lahko preprečimo trajno oslepitev. Nezdravljeni bolniki z enostransko oslepitvijo imajo 50-odstotno tveganje, da v nekaj dneh oslepijo še na drugo oko&#160;<span class="xref">(9)</span>. Rezultati velike metaanalize so pokazali, da sta klavdikacija žvečnih mišic in dvojni vid najboljša napovedna dejavnika GCA&#160;<span class="xref">(10)</span>. Zaradi velikega tveganja za nastanek trajne slepote (14–20 % bolnikov)&#160;<span class="xref">(11-13)</span> in možganske kapi (2–4 % bolnikov)&#160;<span class="xref">(14)</span> uvrščamo GCA med urgentna stanja v revmatologiji.</p>
			<p>V 30–83 % so lahko pri bolnikih prizadete tudi velike arterije, kar se najpogosteje kaže s klavdikacijami mišičja udov in nesimetričnimi ali odsotnimi pulzi na udih&#160;<span class="xref">(15)</span>. V 10–18 % so ugotovili tudi prizadetost aorte, ki lahko vodi do nastanka anevrizme in aortne disekcije&#160;<span class="xref">(15)</span>. Značilnost bolezni je tudi sistemsko vnetje s povišanimi vnetnimi parametri, ki lahko prevladuje v klinični sliki s splošnimi simptomi, kot so vročina, hujšanje, neješčnost, utrujenost, mialgije.</p>
			<p>Revmatična polimialgija (PMR) je tesno povezana z GCA, saj se pojavlja pri 40–50 % bolnikov z GCA&#160;<span class="xref">(16,17)</span>. Nasprotno pa lahko GCA najdemo pri 15 % bolnikov s PMR&#160;<span class="xref">(18)</span>. Obe bolezni sta namreč povezani in nekateri ju opisujejo kot dva pojava iste bolezni.</p>
			<h2><span>2.2 </span>Diagnoza</h2>
			<p>Starost nad 50 let je eden od 5 klasifikacijskih meril za GCA, ki jih je objavilo ameriško združenje revmatologov ACR (American College of Rheumatology). Ostala so: nastanek novega glavobola, klinično spremenjena temporalna arterija, pospešena sedimentacija eritrocitov (ESR ≥ 50 mm/h) in patološka biopsija temporalne arterije&#160;<span class="xref">(19)</span>. Za opredelitev vaskulitisa kot GCA mora biti prisotnih vsaj 3 od 5 meril, ob tem dosežemo 93-odstotno občutljivost in 91-odstotno specifičnost. Potrebno je poudariti, da to niso diagnostična pač pa razvrstitvena merila, ki ne omogočajo zgodnje prepoznave. Uporabljamo jih le kot pomoč pri diagnostični obravnavi. Diagnoza bolezni pa je klinična&#160;<span class="xref">(20)</span>.</p>
			<p>Še do nedavnega je bila biopsija temporalne arterije edini »zlati standard« za potrditev diagnoze GCA. Vendar pa danes vemo, da tolmačenje histopatoloških najdb v žilni steni ni enostavno, da je žilno vnetje segmentno (in lahko pri biopsiji arterije zgrešimo vneti segment) in da je biopsija temporalne arterije v več kot polovici primerov zunajlobanjske prizadetosti negativna. Tako dandanes biopsija temporalne arterije kot glavna in edina potrditvena metoda GCA izgublja na pomenu&#160;<span class="xref">(8)</span>. Sodobno diagnosticiranje bolezni temelji na slikovnih preiskavah, kot so ultrazvočna preiskava (UZ) arterij, računalniško tomografska oz. magnetnoresonančna (CT/MR) angiografija in pozitronska emisijska tomografija (PET/CT). Te preiskave omogočajo poleg postavitve diagnoze in zamejitve bolezni vsaj deloma tudi njeno sledenje. Prve tri preiskave nam omogočajo dobro oceno strukturnih sprememb (ocena zadebeljene žilne stene, zožitve/zapore, tromboze ipd.), PET pa zgodnjo oceno funkcijske/vnetne aktivnosti bolezni v žilni steni – lahko še pred nastankom strukturnih sprememb. Med slikovnimi tehnikami ima prednost UZ preiskava, ker je neinvazivna, široko dostopna, poceni in bolnika ne obremenjuje z ionizirajočim sevanjem. Z njo lahko dobro ocenimo vse velike arterije, razen torakalne aorte. UZ najdba, značilna za GCA, je znak »halo« s pozitivnim testom stisljivosti (gre za vneto zadebeljeno žilno steno, ki ne izgine ob kompresiji arterije). Prva multicentrična raziskava o uporabnosti UZ pri diagnosticiranju GCA (TABUL) je potrdila pomembno vlogo UZ-preiskave pri zgodnjem prepoznavanju bolezni. Pokazala je, da ima UZ-preiskava temporalne arterije boljšo občutljivost in primerljivo specifičnost kot biopsija temporalne arterije&#160;<span class="xref">(</span><span class="xref">21,22)</span>. UZ-sledenje je pomembno za napoved izida zdravljenja&#160;<span class="xref">(</span><span class="xref">23)</span>, PET/CT je poleg UZ-preiskave pomembna diagnostična metoda pri sumu na prizadetost zunajlobanjskih velikih žil, ki se pogosto kaže z vročino nejasnega izvora ali nepojasnjenim vnetnim sindromom. Slikanje PET omogoča razmejitev bolezni, vloga pri napovedi izida zdravljenja pa še ni jasna&#160;<span class="xref">(23)</span>.</p>
			<h2><span>2.3 </span>Zdravljenje</h2>
			<p>Glukokortikoidno (GK) zdravljenje učinkovito umiri sistemsko vnetje in v večini primerov prepreči nastanek akutnih zapletov, npr. trajne slepote. Kljub temu približno 50 % bolnikov doživi poslabšanje bolezni med zniževanjem odmerka GK&#160;<span class="xref">(24)</span>. Za vzdrževanje remisije aktivno iščejo nova zdravila&#160;<span class="xref">(25)</span>. Priporočila Evropske lige za boj proti revmatizmu (EULAR) iz leta 2008 za zdravljenje GCA vključujejo tudi uporabo imunosupresivne učinkovine, da bi zniževali stranske učinke glukokortikoidov in vzdrževali boljši nadzor bolezni&#160;<span class="xref">(26)</span>. Metotreksat (MTX) se pogosto uporablja pri ponovitvah bolezni kljub preteklim podatkom o nizki učinkovitosti, saj novejše študije poročajo o znatnem zmanjšanju števila poslabšanj (relapsov) ob zgodnjem dodajanju MTX ob GK&#160;<span class="xref">(27-30)</span>. Posamezni avtorji kot sredstvo za zniževanje uporabe GK uporabljajo tudi leflunomid&#160;<span class="xref">(31)</span>. Nedavno je ameriška agencija za hrano in zdravila (Food and Drug Administration, FDA) odobrila uporabo monoklonskega protitelesa proti receptorju za interlevkin (IL) 6 (tocilizumab) kot prvo tarčno biološko zdravilo za zdravljenje GCA&#160;<span class="xref">(32,33)</span>; potekajo pa tudi študije z zaviralcem IL-12/23 (ustekinumab)&#160;<span class="xref">(34,35)</span>.</p>
			<h1><span>3 </span>Zgodnji GCA</h1>
			<p>Zgodnja diagnoza in hitro zdravljenje GCA ključno vplivata na izid bolezni&#160;<span class="xref">(36)</span>. Zato smo zbrali podatke raziskav, ki navajajo čas trajanja od začetka simptomov do postavitve diagnoze (<span class="ref-table">Tabel</span><span class="ref-table">a 1</span>). Izbrane raziskave vključujejo raziskave od leta 2010 dalje, ki vključujejo vsaj 20 bolnikov&#160;<span class="xref">(</span><span class="xref">24,37-47)</span>. Večina raziskav kaže, da je čas trajanja do postavitve diagnoze daljši od enega meseca. Najhitrejšo postavitev diagnoze so v letu 2016 opisali Carrbonella A in sodelavci&#160;<span class="xref">(37)</span> s povprečnim časom trajanja do diagnoze 3 (± 1.9) tedne in Hočevar A in sodelavci&#160;<span class="xref">(24)</span> z mediano vrednostjo 30 dni (interkvartilni razpon 12–71). To je pomembno predvsem zaradi hitrejšega začetka zdravljenja in s tem z večjo možnostjo, da se preprečijo resni zapleti. Bolniki v različnih državah se k revmatologu napotijo različno hitro. V nekaterih državah bolnike že pred napotitvijo k revmatologu zdravijo družinski zdravniki z GK, medtem ko imajo nekatere države hitre specializirane klinike za GCA, ki omogočajo hitrejšo postavitev diagnoze.</p>
			<div>
				<div id="_idContainer002" class="table-wrapper">
					<p class="caption"><bold class="blue">Tabela 1:</bold> Raziskave, ki opredeljujejo čas od začetka simptomov do postavitve diagnoze GCA. </p>
					<table id="table001" class="table">
						<colgroup>
							<col />
							<col />
							<col />
							<col />
						</colgroup>
						<thead>
							<tr class="table">
								<td class="table th">
									<p class="tbl-fig_th">Vir</p>
								</td>
								<td class="table th">
									<p class="tbl-fig_th">Naslov</p>
								</td>
								<td class="table th">
									<p class="tbl-fig_th"># GCA</p>
									<p class="tbl-fig_th">bolnikov</p>
								</td>
								<td class="table th">
									<p class="tbl-fig_th">Trajanje od začetka simptomov do diagnoze</p>
								</td>
							</tr>
						</thead>
						<tbody>
							<tr class="table">
								<td class="table tr">
									<p>Carbonella A. et al., <a href="">J Am Geriatr Soc.</a> 2016&#160;<span class="xref">(37)</span></p>
								</td>
								<td class="table tr">
									<p>Immunosuppressive Therapy (Methotrexate or Cyclophosphamide) in Combination with Corticosteroids in the Treatment of GCA: Comparison with Corticosteroids Alone</p>
								</td>
								<td class="table tr">
									<p>47</p>
								</td>
								<td class="table tr">
									<p>3,0 ± 1,9 tednov</p>
								</td>
							</tr>
							<tr class="table">
								<td class="table tr">
									<p>Hocevar A. et al., Medicine<italic class="em"> </italic>(Baltimore), 2016&#160;<span class="xref">(24)</span></p>
								</td>
								<td class="table tr">
									<p>Do Early Diagnosis and Glucocorticoid Treatment Decrease the Risk of Permanent Visual Loss and Early Relapses in Giant Cell Arteritis: A Prospective Longitudinal Study</p>
								</td>
								<td class="table tr">
									<p>68</p>
								</td>
								<td class="table tr">
									<p>30 (14–71) dni</p>
								</td>
							</tr>
							<tr class="table">
								<td class="table tr">
									<p>Seelinger B et al., Rheumatology, 2015&#160;<span class="xref">(38)</span></p>
								</td>
								<td class="table tr">
									<p>Predictors of Delay in Diagnosis of Giant Cell Arteritis and Antineutrophil Cytoplasm Antibody Associated Vasculitides: Analysis of Data from the Diagnostic &amp; Classification Criteria in Vasculitis Study</p>
								</td>
								<td class="table tr">
									<p>230</p>
								</td>
								<td class="table tr">
									<p>31 (13–85) dni</p>
								</td>
							</tr>
							<tr class="table">
								<td class="table tr">
									<p>Ezeonyeji A.N. et al., Clin Rheumatology, 2011&#160;<span class="xref">(39)</span></p>
								</td>
								<td class="table tr">
									<p>Delays in recognition and management of GCA: results from a retrospective audit</p>
								</td>
								<td class="table tr">
									<p>65</p>
								</td>
								<td class="table tr">
									<p>35 (2–140) dni</p>
								</td>
							</tr>
							<tr class="table">
								<td class="table tr">
									<p>Chandran A.K. et al., Scand J Rheumatol, 2015&#160;<span class="xref">(40)</span></p>
								</td>
								<td class="table tr">
									<p>The Incidence of GCA in Olmsted County Minnesota, Over a Sixty Year Period 1950–2009</p>
								</td>
								<td class="table tr">
									<p>74</p>
								</td>
								<td class="table tr">
									<p>1,6 ± 2,6 meseca</p>
								</td>
							</tr>
							<tr class="table">
								<td class="table tr">
									<p>Baldini M. et al., Arthritis &amp; Rheumatism, 2012&#160;<span class="xref">(41)</span></p>
								</td>
								<td class="table tr">
									<p>Selective Up-Regulation of the Soluble Pattern-Recognition Receptor Pentraxin 3 and of VEGF in GCA</p>
								</td>
								<td class="table tr">
									<p>30</p>
								</td>
								<td class="table tr">
									<p>1,90 ± 0,35</p>
									<p>(0,12–8) mesecev</p>
								</td>
							</tr>
							<tr class="table">
								<td class="table tr">
									<p>Ciccia F. et al., <a href="">Ann Rheum Dis</a>, 2016&#160;<span class="xref">(42</span><span class="xref">)</span></p>
								</td>
								<td class="table tr">
									<p>Ectopic expression of CXCL13, BAFF, APRIL and LT-β is associated with artery tertiary lymphoid organs in GCA</p>
								</td>
								<td class="table tr">
									<p>50</p>
								</td>
								<td class="table tr">
									<p>2 ± 11 mesecev</p>
								</td>
							</tr>
							<tr class="table">
								<td class="table tr">
									<p>Labarca C. et al., Rheumatology (Oxford), 2016&#160;<span class="xref">(43)</span></p>
								</td>
								<td class="table tr">
									<p>Predictors of relapse and treatment outcomes in biopsy-proven giant cell arteritis: a retrospective cohort study</p>
								</td>
								<td class="table tr">
									<p>286</p>
								</td>
								<td class="table tr">
									<p>2,1 (0,9–4,4) mesec</p>
								</td>
							</tr>
							<tr class="table">
								<td class="table tr">
									<p>Muller G. et al., Geriatr Gerontol Int, 2015&#160;<span class="xref">(44)</span></p>
								</td>
								<td class="table tr">
									<p>GCA&#160;(Horton‘s disease) in very elderly patients aged 80 years and older: A study of 25 cases</p>
								</td>
								<td class="table tr">
									<p>25</p>
								</td>
								<td class="table tr">
									<p>2,2 meseca</p>
								</td>
							</tr>
							<tr class="table">
								<td class="table tr">
									<p>Muratore F. et al., Rheumatology (Oxford), 2015&#160;<span class="xref">(45)</span></p>
								</td>
								<td class="table tr">
									<p>Large-vessel&#160;GCA: a cohort study</p>
								</td>
								<td class="table tr">
									<p>120 LV-GCA</p>
								</td>
								<td class="table tr">
									<p>3,5 (2–7,2) mesecev</p>
								</td>
							</tr>
							<tr class="table">
								<td class="table tr">
									<p>Alba MA. et al., J Clin Rhematol. 2012&#160;<span class="xref">(46)</span></p>
								</td>
								<td class="table tr">
									<p>GCA&#160;in Mexican patients</p>
								</td>
								<td class="table tr">
									<p>22</p>
								</td>
								<td class="table tr">
									<p>67 ± 83,6 dni</p>
								</td>
							</tr>
							<tr class="table">
								<td class="table tr">
									<p>Alba M.A. et al., Medicine (Baltimore). 2014&#160;<span class="xref">(47</span><span class="xref">)</span></p>
								</td>
								<td class="table tr">
									<p>Relapses in Patients with GCA: Prevalence, characteristics and associated clinical findings in a longitudinally followed cohort of 106 patients</p>
								</td>
								<td class="table tr">
									<p>106</p>
								</td>
								<td class="table tr">
									<p>16 ± 21 tednov</p>
								</td>
							</tr>
						</tbody>
					</table>
					<p class="legend">Legenda: BAFF: Aktivirajoči faktor B-celic; CXCL13: chemokinski (C-X-C motif) ligand 13; NA: not available; HBD: apparently healthy blood donors; GCA: gigantocelični arteritis; LT-β: Limfotoksin-beta; LV-GCA: GCA velikih žil; PMR: revmatična polimialgija. The data was taken from sources »ad verbum«.</p>
				</div>
			</div>
			<p>Vendar se predvsem z očesnimi zapleti pokaže malce drugačna slika. Singh in sodelavci so leta 2015 poročali, da ni bilo prisotnih razlik v času trajanja od nastanka simptomov do postavitve diagnoze med bolniki z očesnimi zapleti ali brez njih (mediana 26 in 24 dni)&#160;<span class="xref">(48)</span>. Daljša, 25-letna longitudinalna raziskava, narejena v Španiji, poroča o času do diagnoze 10,3 (± 11) tednov&#160;<span class="xref">(49)</span>. Njihovi rezultati kažejo, da zmanjšanja pogostnosti očesnih zapletov ni mogoče pripisati krajšemu času do postavitve diagnoze. Vendar najnovejše raziskave nakazujejo nasprotno, med njimi so tudi Hočevar in sodelavci poročali o enostranski slepoti pri 5,9 % (4/68) bolnikih z GCA. V zadnjih letih je mogoče opaziti upad števila primerov trajne slepote, predvsem zaradi večje ozaveščenosti zdravnikov, saj lahko zgodnja prepoznava bolezni prepreči razvoj hujših posledic&#160;<span class="xref">(50)</span>. Zgodnje odkritje bolezni in hiter začetek zdravljenja z glukokortikoidi je ključ do zmanjševanja teh resnih zapletov.</p>
			<h1><span>4 </span>Tarčne molekule pri zdravljenju GCA</h1>
			<p>Trenutno se za zdravljenje GCA uporabljajo visoki začetni odmerki GK, ki so zelo učinkoviti. Odmerek se nato postopoma znižuje. Celotno zdravljenje običajno traja 2 leti. Zaradi stranskih učinkov dolgotrajnega zdravljenja z glukokortikoidi (GK) in pogostih poslabšanj bolezni ob zniževanju odmerka se aktivno iščejo nove terapevtske možnosti. Možne terapevtske tarče so tako citokinske kot tudi necitokinske molekule.</p>
			<h2><span>4.1 </span>Citokinske tarčne molekule za zdravljenje GCA</h2>
			<p><bold class="strong">Interlevkin (IL)-6</bold>. Vrednosti IL-6, glavnega sprožilca sinteze C-reaktivnega proteina (CRP) in serumskega amiloida A (SAA) so značilno povečane pri nezdravljenih bolnikih z GCA, prehodno se zmanjšajo po zdravljenju in so pogosto višje pri bolnikih s kronično boleznijo v primerjavi z zdravimi osebami&#160;<span class="xref">(8)</span>. Statistično značilno višje vrednosti IL-6 pri bolnikih z GCA v primerjavi z zdravimi krvodajalci so bile dokazane z večimi metodami v več raziskavah&#160;<span class="xref">(51-59)</span>. Prav tako so bile prisotne statistično pomembne višje vrednosti izražanja sporočilne ribonukleinske kisline (mRNK) IL-6 v biopsiji temporalne arterije bolnikov v primerjavi s kontrolami&#160;<span class="xref">(52,60</span><span class="xref">,61)</span>.</p>
			<p>Dasgupta B in Panayi GS&#160;<span class="xref">(62)</span> sta poročala, da se je aktivnost IL-6 povečala pri vseh bolnikih z nezdravljeno boleznijo. Pred 6 leti so zdravljenje z zaviralcem receptorja za IL-6 predlagali za zdravljenje GCA&#160;<span class="xref">(63)</span>; po nekaj opisanih primerih hitro dosežene remisije&#160;<span class="xref">(64)</span>. Leta 2013 so Unizony SH in sodelavci&#160;<span class="xref">(25)</span> objavili utemeljitev, zasnovo in načrt za največje klinično preizkušanje tocilizumaba (anti IL-6R) z vključenimi 250 bolniki. Postavili so hipotezo, da bi prekinjena signalna pot IL-6 lahko ugodno vplivala na izid GCA. Preliminarni rezultati o uporabi anti-IL-6 so spodbudni&#160;<span class="xref">(65)</span>. Nedavna randomizirana, dvojno slepa in s placebom kontrolirana 2. faza raziskave je prvič pokazala učinkovitost tocilizumaba pri doseganju in vzdrževanju remisije&#160;<span class="xref">(66)</span>. Ista skupina je ugotovila tudi 55-odstotno poslabšanje bolezni (mediani čas do poslabšanja je bil 5 mesecev) pri bolnikih po prenehanju zdravljenja s tocilizumabom. Pokazala je, da je tudi v primeru tocilizumaba potrebno za vzdrževanje remisije dolgoročno zdravljenje&#160;<span class="xref">(67)</span>. Pred kratkim je skupina Stone in sodelavci poročala o oceni učinkovitosti in varnosti tocilizumaba pri bolnikih, ki so jemali zdravilo do 52 tednov v raziskavi GiACTA (randomizirana, dvojno slepa, s placebom kontrolirana raziskava) in ugotovila, da je tocilizumab v kombinaciji s 26-tedenskim zdravljenjem z GK bolj učinkovit v primerjavi z monoterapijo GK&#160;<span class="xref">(68)</span>. Kljub temu je multicentrična retrospektivna študija tocilizumaba s 34 bolniki z GCA opozorila na neželene učinke, saj je 17 % bolnikov utrpelo hujše neželene učinke, kot so nevtropenija (3 bolniki), okužbe (1 bolnik je utrpel tuberkulozni perikarditis in 1 septični šok s smrtnim izidom) in jetrna ciroza (pri bolniku s sočasnim jemanjem MTX)&#160;<span class="xref">(69)</span>.</p>
			<p><bold class="strong">Antagonist receptorja IL-1</bold>. V raziskavi, ki je vključevala 3 bolnike z GCA, zdravljene z antagonistom receptorja IL-1 (anakinra), so ugotavljali izboljšanje simptomov bolezni in vnetnih kazalcev&#160;<span class="xref">(70,71)</span>. Pomemben je tudi podatek, da so miši z izbitim genom IL-1Ra (knockout mice) razvile vaskulitis velikih žil&#160;<span class="xref">(72)</span>. Za nadaljnje ovrednotenje zdravila so potrebne dodatne raziskave, saj ima antagonist IL-1 receptorja manj ugodne farmakokinetične značilnosti in je za njegovo učinkovitost potreben presežek nad endogenim IL-1&#160;<span class="xref">(70,71)</span>. Trenutno načrtujejo raziskavo z anakinro (Faza 3) GiAnT (US Clin trial.gov identifier NCT02902731), katere glavni namen je ugotoviti, ali lahko dodatek anakinre prepreči relaps.</p>
			<p><bold class="strong">IL-1β</bold>. IL-1, ki izvira iz žilne stene, korelira s sistemskim vnetnim odzivom pri bolnikih z GCA. Dasgupta B je poročal o uporabi anti-IL1β in zapisal, da večina aktiviranih cirkulacijskih monocitov tvori IL-1&#160;<span class="xref">(72)</span>. Trenutno poteka klinično preizkušanje gevokizumaba (monoklonsko protitelo proti IL-1β) pri bolnikih z recidivno obliko GCA (European Clinical Trials Database identifier 2013–002778–38).</p>
			<p><bold class="strong">IL-12/IL-23</bold>. Ustekinumab, monoklonsko protitelo proti IL-12/23p40, je učinkovit pri zdravljenju Crohnove bolezni in luskavice. Ker zavira celični odziv Th1 (IL-12, IFN-γ) in Th17 (IL-23, IL-1), bi lahko bil učinkovit tudi pri zdravljenju vaskulitisov velikih žil, kot je GCA. Conway R in sodelavci so poročali o raziskavi 14 bolnikov z neodzivno obliko GCA&#160;<span class="xref">(34)</span>, ki je definirana kot neučinkovitost zniževanja GK (prednizolona) pod 10 mg/dan ali zaradi simptomov aktivne bolezni z vsaj 2 relapsoma&#160;<span class="xref">(19)</span>. Ustekinumab je omogočil značilno znižanje odmerka GK in prenehanje jemanja drugih imunosupresivnih zdravil. Leta 2016 so Conway R in sodelavci nadalje objavili podatke o dolgoročni učinkovitosti ustekinumaba, ki je vodila v značilno znižanje odmerkov GK in proteinov akutne faze pri bolnikih z neodzivno obliko GCA&#160;<span class="xref">(35)</span>.</p>
			<p><bold class="strong">IL-17</bold>. Igral naj bi pomembno vlogo pri nastanku vnetja v žilni steni pri GCA. V biopsijah temporalne arterije bolnikov z GCA je bilo izmerjeno značilno povečano izražanje IL-17 z metodo kvantitativne verižne reakcije s polimerazo – QPCR&#160;<span class="xref">(42,52</span><span class="xref">,73,74)</span>. Poleg tega miši brez interferonskega regulacijskega proteina 4, ki inhibira IL-17A, razvijejo vaskulitis velikih žil&#160;<span class="xref">(75)</span>. Marquez in sodelavci so leta 2014 objavili veliko metaanalizo, ki je vključila 1.266 z biopsijo potrjenih bolnikov GCA in 3.779 zdravih krvodajalcev iz 4 evropskih držav (Španija, Italija, Nemčija in Norveška). Poročali so o novi povezavi med polimorfizmi znotraj lokusa IL-17A in GCA&#160;<span class="xref">(76)</span>. Iz perifernih levkocitov so osamili genomsko deoksiribonukleinsko kislino (DNK) in jo analizirali glede na 5 posameznih nukleotidnih polimorfizmov (<italic class="em">angl.</italic> single nucleotide polymorphisms, SNPs) lociranih na lokusu IL-17A. Dokazali so 3 polimorfizme, ki predstavljajo tveganje za razvoj GCA. Presenetljivo so najmočnejšo povezavo našli z rs2275913, ki se nahaja na vezavnem mestu za transkripcijski jedrni faktor aktiviranih celic T (NFAT), ki je osrednji regulator promotorja IL-17&#160;<span class="xref">(76)</span>.</p>
			<p>Zaviranje IL-17 so preizkušali v več kliničnih raziskavah različnih avtoimunskih bolezni, v katerih so uporabljali različna biološka zdravila: sekukinumab, ixekizumab in brodalumab ter učinkovine ABT-122, RG4934, RG7624, SCH-900117 in SCH-900222 (imenovan tudi MK-3222). Dosegli so pozitivne in negativne rezultate in opisali kompleksnost pri napovedovanju bolnikovega odziva na zdravljenje, usmerjeno proti IL-17. Kljub nasprotujočim si rezultatom je jasno, da so cirkulacijske vrednosti IL-17A pri zdravih krvodajalcih in bolnikih z GCA zelo nizke&#160;<span class="xref">(</span><span class="xref">77)</span>. Vloga IL-17A kot tarčne molekule pri zdravljenju bolnikov z GCA trenutno ni jasna. Doslej še ni bila objavljena nobena raziskava z zaviralci IL-17 pri GCA.</p>
			<p><bold class="strong">TNF-α</bold>. TNF-α je značilno povišan pri bolnikih z GCA, tako na proteinski&#160;<span class="xref">(53,59,78)</span> kot tudi na ravni mRNK&#160;<span class="xref">(60,</span><span class="xref">79)</span> v serumu in biopsijah temporalne arterije. Kljub temu se ni izkazal za dobrega kandidata za zdravljenje. Raziskave z zaviralci TNF-α (infliximab, etanercept in adalimumab) niso uspele doseči ugodnih izidov zdravljenja GCA&#160;<span class="xref">(80-82)</span>. Smernice združenja Evropske zveze za boj proti revmatizmu (EULAR) iz leta 2009 ne priporočajo njihove uporabe pri zdravljenju GCA.</p>
			<h2><span>4.2 </span>Druge necitokinske molekule</h2>
			<p><bold class="strong">Citotoksični s T-limfociti </bold><bold class="strong">povezan protein 4 (CTLA-4) abatacept</bold> je fuzijski protein fragmenta IgG1 in zunajcelične domene CTLA-4. Veže se na CD80/86 na antigen predstavitvenih celicah in prepreči njihovo vezavo na CD28 celice T in njihovo aktiviranje. Langford in sodelavci&#160;<span class="xref">(83)</span> so pred kratkim zaključili multicentrično klinično raziskavo (Clinicaltrials.gov identifier: NCT00556439), v kateri so vsi bolniki prejeli indukcijsko zdravljenje z oralnim prednizolonom in infuzijo abatacepta 10 mg/kg v 1., 15., 29. dnevu in 8. teden zdravljenja GCA in arteritisa Takayasu. Preliminarni podatki za GCA so bili objavljeni v obliki povzetka&#160;<span class="xref">(</span><span class="xref">83)</span>. Iz njih je možno razbrati, da je bilo 41 bolnikov z GCA randomiziranih za proučevanje zdravila v 12. tednu (20 jih je prejelo abatacept, 21 placebo). Pri bolnikih, ki so bili zdravljeni z abataceptom, so ugotavljali značilno večji delež bolnikov, pri katerih do 12. meseca ni prišlo do poslabšanja bolezni (48 % proti 31 %) in daljši čas remisije (9,9 proti 3,9 meseca) v primerjavi s placebom. Rezultati so obetavni, vendar bodo v prihodnje potrebne potrditve na večji skupini bolnikov. Kritični pregled abatacepta in druga najnovejša dognanja pri zdravljenju GCA je pred kratkim opisal Koster MJ s sodelavci&#160;<span class="xref">(84)</span>.</p>
			<p><bold class="strong">CD20</bold>. GCA primarno velja za T-celično bolezen, kljub temu pa je prisotna tudi disregulacija celic B. (To je povzeto v&#160;<span class="xref">(84</span><span class="xref">)</span>). Potencialno uporabo rituksimaba pri GCA so predlagali v 2 prikazih primera leta 2005&#160;<span class="xref">(85)</span> in 2007&#160;<span class="xref">(86)</span>.</p>
			<p><bold class="strong">Rho kinaza (ROCK</bold><bold class="strong">)</bold>. Izražanje mRNK ROCK je povečano v biopsijah temporalnih arterij bolnikov z GCA&#160;<span class="xref">(87)</span>. Spremenjena aktivnost ROCK bi lahko igrala vlogo pri žilnem vnetju. V prihodnosti bo potrebno preučiti, kako zavirati aktivnost ROCK, in kakšno vlogo bi to imelo na fiziološke značilnosti imunskih celic, kot sta npr. signaliziranje in fagocitoza.</p>
			<p><bold class="strong">Homolog proteina nevrogenega lokusa (NOTCH)</bold>. Zaviranje NOTCH v humaniziranih mišjih modelih je pokazalo uspešno znižanje Th17 in izrazito zaviranje odziva Th1 ob zmanjšanju T-celičnih infiltratov v žilni spremembi&#160;<span class="xref">(88</span><span class="xref">)</span>. Motena signalna pot NOTCH močno zavira aktiviranje celic T v zgodnjih in poznih fazah žilnega vnetja. Modulacijo odziva NOTCH so predlagali kot eno novih strategij za imunosupresivno zdravljenje vaskulitisov velikih žil. Tako raziskava z ROCK kot tudi NOTCH receptorjem sta še vedno v predkliničnih stadijih in sta zaenkrat le potencialni tarči zdravljenja GCA.</p>
			<p><bold class="strong">Zaviralec kinaze Janus (JAK)</bold>. Klinična raziskava, ki bo ocenila varnost in učinkovitost baricitiniba (zaviralec JAK1 in JAK2) pri bolnikih z GCA še poteka (»Clinical trial identifier« NCT03026504).</p>
			<h1><span>5 </span>Klinično pomembna celična dinamika, vpletena v razvoj GCA – izbrane študije</h1>
			<p>Na celični ravni sta za imunopatologijo GCA pomembna predvsem Th1 (v kronični fazi bolezni) in Th17 (v zgodnji fazi bolezni) celični odziv&#160;<span class="xref">(89)</span>. Pred kratkim je Fernandez-Fernandez FJ&#160;<span class="xref">(90)</span> kot dopolnilno zdravljenje pri GCA predlagal uporabo alfakalcidola, hormonskega pripravka vitamina D, ki ima v nasprotju z vitaminom D2 ali D3, <italic class="em">in vitro</italic> ter <italic class="em">in vivo</italic> imunomodulacijske učinke. Alfakalcidol bi lahko vplival na razmerje Treg/Th17 celic, kar je potrdila skupina Zold in sodelavci&#160;<span class="xref">(91)</span>. Pokazali so, da 1 µg alfakalcidola na dan zmanjša koncentracije IL-6, IL-17, IL-12 in IFN-γ ter tudi delež cirkulacijskih celic Th1 in Th17, medtem ko poveča število cirkulacijskih celic Treg in povrne njihovo inhibicijsko vlogo. Vlogo alfakalcidola bi bilo smiselno preučiti bolj natančno pri zdravljenju GCA. Aktivna oblika vitamina D (1,25-dihidroksiholekalciferol) naj bi prav tako zmanjšala celični odziv Th1 in Th17 in spodbudila celice Treg v kombinaciji z IL-2&#160;<span class="xref">(92)</span>.</p>
			<p>Samson M in sodelavci&#160;<span class="xref">(</span><span class="xref">93)</span> so prvič dokazali, da se število celic Treg pri bolnikih z GCA zmanjša in da so CD161+CD4+ limfociti T, diferencirani v Th1 in Th17 celice, vpleteni v patogenezo GCA. Med celicami Th1 in Th17 so bile ugotovljene temeljne razlike v njihovi odvisnosti od <italic class="em">de novo</italic> sinteze maščobnih kislin, sprožene z acetil-coA karboksilazo 1, kar bi lahko izkoristili kot novo strategijo za presnovno imunsko modulacijo vnetnih bolezni, sproženih s celičnim odzivom Th17&#160;<span class="xref">(94)</span>. Cirkulacijske vrednosti celic T (CD8+) so bile znižane pri GCA, njihovo znižanje pa tudi korelira s stopnjo stenoze karotidne arterije&#160;<span class="xref">(95,96)</span>. Samson M in sodelavci&#160;<span class="xref">(97)</span> so prav tako poročali o napovedni vlogi CD8+ celic T. Potencialno vlogo pri razvoju GCA naj bi zanimivo imeli tudi nevtrofilci, kar je leta 2014 poročala skupina Nadkarni S in sodelavci&#160;<span class="xref">(98)</span>, ki opisuje obstoj povišanega vnetnega fenotipa med zniževanjem odmerka GK. Avtorji so opisali specifični nevtrofilni fenotip (značilno visoko izražanje CD62L in Annexin A1 [AnxA1]) ter nizko CD11b, ki se pojavi zgodaj v poteku bolezni ob zdravljenju z visokimi odmerki GK. Ob zniževanju odmerkov GK so opazili, da se pri določeni skupini bolnikov pojavi vnetni fenotip (nizek CD62L, visok CD11b, visok AnxA1), kar bi lahko napovedovalo neželene zaplete in relapse. Potrebno je poudariti, da je študija vključevala majhno število bolnikov in bo, za možnost ocenjevanja potencialne napovedne vloge tega nevtrofilnega fenotipa, potrebno večje število bolnikov. Poleg tega je ta študija predstavila zanimivo povezavo med nekaterimi prej omenjenimi citokini, saj je proučevala vrednosti IL-6 in IL-17 med zniževanjem odmerkov GK. Inkubacija zdravih nevtrofilnih granulocitov s patološkimi koncentracijami omenjenih citokinov (kot so prisotne pri GCA) promovira vnetni nevtrofilni fenotip, kar predstavlja možno vzročno povezavo med cirkulacijskimi in celičnimi mehanizmi, ki sodelujejo pri nastanku relapsirajoče bolezni in neželenih srčno-žilnih dogodkov.</p>
			<h1><span>6 </span>Zaključek</h1>
			<p>Skrajševanje časovnega intervala med postavitvijo diagnoze in novimi terapevtskimi možnostmi bi lahko bolje preprečilo nastanek hudih zapletov pri bolnikih z GCA. Hitre, specializirane diagnostične ambulante za GCA so trenutno najučinkovitejši pristop k preprečevanju zapletov in boljšemu obvladovanju bolezni. Klinične raziskave novih možnosti zdravljenja so v teku, pri čemer trenutno največ obeta tocilizumab. Čeprav so novejši pristopi k zdravljenju usmerjeni bolj proti posameznim tarčnim molekulam, pa GCA “zahteva” širok pogled, saj je bolezen kompleksna, večvzročno pogojena in z motnjo na več ravneh celične in humoralne imunosti. Zato menimo, da bi poznavanje celične dinamike in določitev nevtrofilnih granulocitov in populacij celic T in B lahko prispevala k napovedovanju bolezenskega dogajanja, poslabšanj in bolnikovega odziva na zdravljenje.</p>
		</article>
	</body>
</html>
