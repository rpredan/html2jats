<!DOCTYPE html>
<html xmlns="http://www.w3.org/1999/xhtml">
	<head>
		<meta charset="utf-8" />
		<title>2548</title>
	</head>
	<body id="x2548" lang="sl-SI">
		<sidebar id="_idContainer000" class="meta-wrapper">
			<p class="slug"><bold class="strong">@publisher.id:</bold> 2548</p>
			<p class="slug"><bold class="strong">@primary-language:</bold> <span class="primary-language">sl</span>, en</p>
			<p class="slug"><bold class="strong">@discipline-en:</bold> Microbiology and immunology, Stomatology, Neurobiology, Oncology, <span class="discipline-en">Human reproduction</span>, Cardiovascular system, Metabolic and hormonal disorders, Public&#160;health (occupational medicine), Psychiatry</p>
			<p class="slug"><bold class="strong">@discipline-sl:</bold> Mikrobiologija in imunologija, Stomatologija, Nevrobiologija, Onkologija, <span class="discipline-sl">Reprodukcija človeka</span>, Srce in ožilje, Metabolne in hormonske motnje, Javno&#160;zdravstvo&#160;(varstvo pri delu), Psihiatrija</p>
			<p class="slug"><bold class="strong">@article-type-en:</bold> Editorial, Original scientific article, Review article, <span class="article-type-en">Short scientific article</span>, Professional article</p>
			<p class="slug"><bold class="strong">@article-type-sl:</bold> Uvodnik, Izvirni znanstveni članek, Pregledni znanstveni članek, <span class="article-type-sl">Klinični primer</span>, Strokovni članek</p>
			<p class="slug"><bold class="strong">@running-header:</bold> <span class="running-header">Prvo rojstvo otroka bolnice po zdravljenju raka materničnega vratu stadija IB1 z ohranitvijo rodne funkcije</span></p>
			<p class="slug"><bold class="strong">@reference-sl:</bold> <span class="reference-sl">Zdrav Vestn | julij – avgust 2018 | Letnik 87</span></p>
			<p class="slug"><bold class="strong">@reference-en:</bold> <span class="reference-en">Zdrav Vestn | July – August 2018 | Volume 87</span></p>
		</sidebar>
		<sidebar id="_idContainer001" class="meta-wrapper">
			<p class="aff lang-sl"><span class="ref-aff">1</span> Klinični oddelek za ginekologijo, Ginekološka klinika, Univerzitetni klinični center Ljubljana, Ljubljana</p>
			<p class="aff lang-en">Department of Gynaecology, Division of Gynaecology,&#160;University Medical Centre Ljubljana, Ljubljana, Slovenija</p>
			<p class="aff lang-sl"><span class="ref-aff">2</span> upokojen</p>
			<p class="aff lang-en"><span class="ref-aff">2</span> retired</p>
			<p class="aff lang-sl"><span class="ref-aff">3</span> Splošna bolnišnica Slovenj Gradec, Slovenj Gradec</p>
			<p class="aff lang-en"><span class="ref-aff">3</span> Slovenj Gradec General Hospital, Slovenj Gradec, Slovenia</p>
			<p class="label">Korespondenca/Correspondence:</p>
			<p class="correspondence">Branko Cvjetićanin, e:&#160;branko.cvjeticanin@guest.arnes.si</p>
			<p class="label">Ključne besede:</p>
			<p class="keywords lang-sl">vaginalna radikalna trahelektomija; laparoskopska cerklaža</p>
			<p class="label">Key words:</p>
			<p class="keywords lang-en">vaginal radical trachelectomy; laparoscopic cerclage</p>
			<p class="history">Prispelo: 11. 4. 2017 Sprejeto: 22. 4. 2018</p>
		</sidebar>
		<article>
			<h1 class="title lang-sl"><a id="_idTextAnchor000"></a>Prvo rojstvo otroka bolnice po zdravljenju raka materničnega vratu stadija IB1 z ohranitvijo rodne funkcije: Prikaz primera</h1>
			<h1 class="title lang-en" lang="en-US"><a id="_idTextAnchor001"></a>First childbirth after fertility sparing operation for cervical cancer 1B1 in: Case report</h1>
			<p class="author" lang="en-US"><span class="given-name"><a id="_idTextAnchor002"></a>Branko</span> <span class="surname">Cvjetićanin</span>,<sup class="sup">1</sup> <span class="given-name">Milan</span> <span class="surname">Čavić</span>,<sup class="sup">2</sup> <span class="given-name">Borut</span> <span class="surname">Kobal</span>,<sup class="sup">1</sup> <span class="given-name">Tomaž</span> <span class="surname">Tomaževič</span>,<sup class="sup">2</sup> <span class="given-name">Ana</span> <span class="surname">Ranc</span><sup class="sup">3</sup></p>
			<h1 class="abs">Izvleček</h1>
			<p class="abs">Rak materničnega vratu lahko prizadene ženske v rodnem obdobju. V stadiju IB1 je mogoče pri zdravljenju rakave bolezni ohraniti rodno funkcijo ženske z vaginalno radikalno trahelektomijo (VRT) in odstranitvijo medeničnih bezgavk. To je poseg, pri katerem se radikalno odstrani maternični vrat in vezivno tkivo ob njem (parametriji) v kombinaciji z odstranitvijo medeničnih bezgavk, telo maternice pa se ohrani. Predstavljamo primer 32-letne ženske z rakom materničnega vratu stadija 1B1, ki do odkritja bolezni še ni rodila. Bolnica se je zdravila radikalno z ohranitvijo rodne funkcije v Univerzitetnem kliničnem centru Ljubljana in je po zdravljenju rodila donošenega otroka.</p>
			<h1 class="abs">Abstract</h1>
			<p class="abs">Cervical cancer can affect women in their reproductive age. At stage IB1 fertility function can be preserved by radical trachelectomy and pelvic lymphadenectomy. This surgical procedure consists of the uterine cervix removal together with the surrounding paracervical tissue (parametrii) and the pelvic lymph nodes, while the uterine corpus remains preserved. We present a case of a 32-year old nulipara with cervical cancer stage 1B1. The patient, who was treated with radical fertility saving operation at the University Medical Centre Ljubljana, later became pregnant and gave term birth.</p>
			<p class="cite-as"><bold class="strong">Citirajte kot/Cite as:</bold> Cvjetićanin B, Čavić M, Kobal B, Tomaževič T, Ranc A. Prvo rojstvo otroka bolnici po zdravljenju raka materničnega vratu stadija IB1 z ohranitvijo rodne funkcije: Prikaz primera. Zdrav Vestn. 2018;87(7–8):349–52.</p>
			<p class="doi"><bold class="strong">DOI:</bold> 10.6016/ZdravVestn.2548</p>
			<h1><span>1 </span>Uvod</h1>
			<p>Rak materničnega vratu pogosto prizadene mlade ženske, saj se v skoraj četrtini primerov odkrije pri ženskah, mlajših od 45 let, in nemalokrat pri ženskah, ki še niso rodile&#160;<span class="xref">(1)</span><span class="xref">.</span> V razvitih državah se večinoma odkrije v zgodnjih stadijih, kjer je 5-letno preživetje več kot 90 %&#160;<span class="xref">(2,3)</span><span class="xref">.</span> V zgodnjih stadijih je zdravljenje raka materničnega vratu praviloma kirurško (stadiji 1A, 1B1 in 2A1)&#160;<span class="xref">(2,3)</span><span class="xref">.</span> Stadij 1B1 se zdravi z radikalno odstranitvijo maternice in medeničnih bezgavk&#160;<span class="xref">(2,3)</span><span class="xref">.</span> Pri mlajših bolnicah, ki so še v rodni dobi, se pogosto pojavlja vprašanje o ohranitvi rodne funkcije&#160;<span class="xref">(5)</span><span class="xref">.</span> Odločitev o tovrstnem zdravljenju je individualna. Poleg želje bolnice je potrebno pretehtati tveganje za ponovitev bolezni in upoštevati več dejavnikov, kot so: velikost tumorja, histološki tip, globina invazije, invazija v limfnožilni prostor ter izkušenost kirurškega tima&#160;<span class="xref">(5)</span><span class="xref">.</span> Operacija z ohranitvijo rodne funkcije je možna pri zgodnjem stadiju raka materničnega vratu FIGO (1A1, 1A2 in 1B1), ob velikosti tumorja, ki je manjši od 2 cm, in histološkem tipu ploščatoceličnega ali žleznega raka&#160;<span class="xref">(2,3,5)</span><span class="xref">.</span> Med tovrstne operacije spadata odstranitev konusa materničnega vratu (konizacija) in radikalna odstranitev materničnega vratu z okolnim vezivnim tkivom (vaginalna radikalna trahelektomija, VRT), ki poteka hkrati z odstranitvijo medeničnih bezgavk&#160;<span class="xref">(6)</span><span class="xref">.</span> V nekaterih centrih se v ta namen uporablja tudi kemoterapija pred operacijo, katere uspehi pa so še v fazi raziskovanja&#160;<span class="xref">(2,</span><span class="xref">5)</span><span class="xref">.</span></p>
			<p>VRT je operacija, ki jo je prvi opisal Daniel Dargent s sodelavci leta 1994 in je bila začetek nove dobe operacij z ohranitvijo rodnosti pri raku materničnega vratu&#160;<span class="xref">(7)</span><span class="xref">.</span> Gre za poseg, pri katerem se z razširjenim vaginalnim pristopom delno ali v celoti odstrani maternični vrat, zgornji del nožnice in vezivno tkivo ob materničnem vratu (parametriji). Telo maternice se ohrani zaradi možnosti kasnejše zanositve. Na mestu notranjega materničnega ustja se oblikuje nov maternični vrat. Med operacijo se praviloma na tem mestu namesti obodni šiv (t. i. cerklaža). Medenične bezgavke se odstranijo pred pričetkom VRT, običajno laparoskopsko&#160;<span class="xref">(8)</span><span class="xref">.</span> S tem se ugotovi, ali se je bolezen morebiti razširila na področne bezgavke.</p>
			<p>Številne raiziskave, ki so primerjale VRT z radikalno odstranitvijo maternice, so ugotavljale, da so ob ustrezni izbiri bolnic preživetje ter zapleti med in po operaciji primerljivi s klasično radikalno operacijo z odstranitvijo maternice&#160;<span class="xref">(9,10)</span><span class="xref">.</span> Pri VRT se zapleti med operacijo pojavljajo pri okoli 4 %. Najpogosteje gre za poškodbe mehurja ali sečevoda ter krvavitve. Zgodnji zapleti po operaciji se pojavijo v 12 %&#160;<span class="xref">(10)</span><span class="xref">.</span> Najpogosteje se pojavijo motnje tonusa mehurja z zastojem urina ter okužbe&#160;<span class="xref">(10,11)</span><span class="xref">.</span> Med poznimi zapleti po operaciji prihaja lahko do motenj pretoka tekočin v limfnem sistemu, ki povzroča trajno otekanje prizadetega dela telesa, pogosto se pojavi zoženje novo formiranega materničnega ustja ter boleče menstruacije in neredne krvavitve&#160;<span class="xref">(10,11)</span><span class="xref">.</span></p>
			<p>Okoli 30 % žensk po VRT spontano ne zanosi, predvsem zaradi zožitve materničnega ustja. Pri teh je smotrna nadaljnja obravnava zaradi neplodnosti&#160;<span class="xref">(4,10)</span><span class="xref">.</span> Skupna stopnja zanositve je 41–79 %.</p>
			<p>Ženske, ki zanosijo, imajo povečano tveganje za splav in prezgodnji porod, saj je novonastali maternični vrat krajši in ima manj sluzničnega sloja, kar mu omogoča slabšo tesnitev in večjo prepustnost za vdor bakterij. Okoli 70–75 % nosečnosti je donošenih&#160;<span class="xref">(9,10)</span><span class="xref">.</span></p>
			<h1><span>2 </span>Prikaz primera</h1>
			<p>32-letno bolnico, ki do takrat še ni bila noseča, so poslali na ginekološko-onkološki konzilij po narejeni konizaciji in ugotovljenem ploščatoceličnemu raku materničnega vratu z globino invazije 12 mm in širino 10 mm. Robovi so bili izrezani v zdravo. Imela je opravljene laboratorijske preiskave, ultrazvočno slikanje trebuha, urografijo in rentgenogram prsnega koša. Preiskave niso kazale na razsoj bolezni.</p>
			<p>Na ginekološko-onkološkem konziliju je bila ob ginekološkem pregledu prisotna le nekroza na materničnem vratu po konizaciji. Bolnica je izrazila željo po ohranitvi rodne funkcije. Ponovno so opravili histološki pregled konusa materničnega vratu, ki je pokazal, da gre za neporoženevajoč ploščatocelični rak materničnega vratu, ki je zmerno diferenciiran (G2, stadij 1B1). Pri ponovni predstavitvi bolnice na ginekološko-onkološkem konziliju so sprejeli sklep, da je na mestu laparoskopska odstranitev medeničnih bezgavk ter VRT z namestitvijo obodnega šiva.</p>
			<p>Še isti mesec so jo operirali. Laparoskopsko odstranjene medenične bezgavke na videz niso pokazale patoloških sprememb. Maternični vrat so v celoti, skupaj z okolnim vezivnim tkivom, odstranili skozi nožnico (VRT) in še med operacijo poslali na hitro mikroskopsko analizo (t. i. zmrzli rez), ki ni pokazala prisotnosti maligne rašče v njem. Preko nožnice so namestili obodni šiv okoli krna maternice (t. i. cerklaža).</p>
			<p>Zgodnji potek po operaciji je bil brez zapletov. Bolnico so tri dni opazovali na oddelku za intenzivno nego in jo nato premestili na navadni bolnišnični oddelek. Prejemala je analgetike, zdravila proti strjevanju krvi, pripravek železa in vitamine B-kompleksa. Prvi dan po operaciji so odstranili vaginalni trak in urinski kateter. Četrti dan po operaciji je šla domov.</p>
			<p>V končnem histološkem izvidu v odstranjenem tkivu ni bilo ostanka malignoma (rakavo tkivo je bilo v celoti odstranjeno že s konizacijo), zato je konzilij ob ponovni obravnavi bolnice menil, da dodatno zdravljenje ni potrebno.</p>
			<p>Bolnica je imela nato redne ginekološke preglede pri operaterju, prvič po treh mesecih, nato vsakih šest mesecev, kar je v skladu s smernicami za obravnavo bolnic z rakom materničnega vratu v Sloveniji&#160;<span class="xref">(2)</span><span class="xref">.</span> Osem mesecev po VRT je spontano zanosila, vendar je prišlo do splava v 20. tednu nosečnosti zaradi spontanega razpoka plodovih ovojev. Splav je bil najverjetneje posledica nezadostne tesnitve materničnega ustja. Predlagali so laparoskopsko namestitev obodnega šiva, ki je bila opravljena dobro leto po VRT. Pri tem posegu je bil nastavljen neresorbilni trak na notranji strani istmičnega krna maternice z namenom preprečiti nadaljnje spontane splave oz. prezgodnji porod. Bolnica po posegu ni spontano zanosila, zaradi česar so jo obravnavali v ustreznem centru za zdravljenje neplodnosti. Zanosila je po postopku vnosa semenčic v maternično votlino (intrauterini inseminaciji) leto in pol po operaciji. Nosečnost je potekala brez zapletov. V 30. tednu nosečnosti je prejela zaradi visokega tveganja za prezgodnji porod deksametazon za zorenje plodovih pljuč. V 39. tednu nosečnosti se je pri takrat 36-letni bolnici z elektivnim carskim rezom rodil zdrav otrok.</p>
			<p>Po porodu je imela bolnica redne ginekološke preglede vsakih šest mesecev, pri katerih se je poleg anamneze, kliničnega pregleda in citološkega brisa materničnega vratu opravljal tudi kolposkopski pregled in histološka kontrola. Po petih letih in pol spremljanja niso ugotovili ponovitve bolezni, zato je nadaljnje spremljanje prevzel njen osebni ginekolog, ki je letno opravljal ginekološki pregled in citološki bris materničnega vratu. Po desetih letih od zdravljenja pri bolnici ni prišlo do ponovitve bolezni ali poznih zapletov zdravljenja.</p>
			<h1><span>3 </span>Zaključek</h1>
			<p>Rak materničnega vratu se večkrat ugotovi pri ženskah, ki še nimajo otrok ali si jih še želijo. Kljub onkološkemu izzivu je pri tej bolezni operacija z ohranitvijo rodne funkcije v ustreznih pogojih uspešna in varna nadomestitev klasičnega radikalnega zdravljenja z odstranitvijo maternice. Predstavljena bolnica je bila ustrezna kandidatka za tovrstno operacijo. Zadovoljstvo ob rojstvu donošenega otroka ter odsotnost bolezni po desetletnem spremljanju pa sta odraz celostnega in kakovostnega pristopa k zdravljenju.</p>
			<p>Bolnica se strinja z objavo članka.</p>
		</article>
	</body>
</html>
